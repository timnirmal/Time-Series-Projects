මේ කය බිඳුන පසු මතු කයකට යනවා, නමුත් චුති – පටිසන්ධි අතර අතරකුත් නෑ! : අතරක් නෑ කියන එක ධර්මයේ හොඳට පැහැදිලිව පෙන්වලා තියෙනවා, අභිධර්මයේ. ඇත්ත වශයෙන් ම ඒ සත්‍යය ම සත්‍යයයි! ඒ ගැන මොනවත් කතා කරන්න දෙයක් නෑ. හැබැයි, සත්‍යය බව දැනගන්න විදිහක් නැතුවයි කියන්නේ ඒක බොරු කියලා, පෙලක් අය පිලිගන්නේ නෑ කියන්නේ. එහෙනම්, පිලිගන්න පුලුවන් විදිහට මං හේතු පෙන්වන්නම්. ඒ වාගේම, මේ කය මලාට පස්සේ, මතු කයකට යනකන් අතරක් තියෙනවා කියන එකත් සත්‍යය ම සත්‍යයයි! ඒකටත් මං හේතු පෙන්වන්නම්. දෙක පරස්පර නොවෙන බවත් පෙන්වන්නම්, ධර්මයෙන්. හැබැයි, මෙච්චර කල් විසඳලා නැති ප්‍රශ්නයක් මේ විසඳලා පෙන්වන්නේ, තේරුණා නේ!
ජාති කියන්නේ 6 ආකාරයක සම්පිණ්ඩනයකටයි : “කතංච භික්ඛවේ ජාති?” මේ සූත්‍ර පිටකයේ විග්‍රහ කරනවා “ජාති!” – “යං තේසං තේසං සත්තානං තම්හි තම්හි සත්ත නිකායේ ජාති, සංජාති, ඔක්කන්ති, අභිනිබ්බත්ති, ඛන්දානං පාතුභාවෝ, ආයතනානං පටිලාභෝ“ කාරණා 6ක් පෙන්වලා, “අයං වුච්චති භික්කවේ ජාති!” මහණෙනි, මෙන්න මේකට ජාති කියනවා. * දැන් “ජාති” කියන්නේ බුදුරජාණන් වහන්සේ, සංක්ෂිප්ත කරලා මේ ජාති කියලා අපි මේ ලෝක සම්මතයේ කතා කරන වචනය ද? විග්‍රහ සහගතව ම ජාති 6 ආකාරයකට වෙනස් වෙන ආකාරය පෙනවනවා. 6 ආකාරයක සම්පිණ්ඩනයකුයි මේ ජාති කියලා මේ ලෝකයා කියන්නේ. මොකද්ද මේ පෙන්නුවේ? ඉස්සෙල්ලාම පෙන්නුවා “ජාති“ කියලා එකක්. ඒ එක් අවස්ථාවක්. සත්ත්වයෙක් ගේ උප්පත්තියේ දී හටගන්නා ආකාරය. දෙවැනි අවස්ථාව “සංජාතික“ අවස්ථාව, තුන්වෙනි එක “ඔක්කන්ති“ අවස්ථාව, හතර වෙනි එක “අභිනිබ්බත්ති“ අවස්ථාව. පස් වෙනි එක “ඛන්දානං පාතුභාවෝ“ අවස්ථාව, හය වෙනි එක, “ආයතනානං පටිලාභෝ“ – ආයතන ප්‍රතිලාභය යළි ලැබුවා. ඇහැට රූප – කණට ශබ්ද ඇහෙන්න, දිවට රස – නාසයට ගන්ධ ආදිය එන්න, ආයතන ප්‍රතිලාභය නැවත ලැබුවා. ඒ කියන්නේ, ආයි මස් – ලේ කයක් ලබාගෙන ආවා. මෙන්න මේ සම්පිණ්ඩනය යි “ජාති” කියන්නේ!
බඩේ ඔක්කන්ති වෙනවා මිසක් පටිසන්ධි වෙන්නේ නෑ! අවසන් චිත්ත වීථිය අරන් බලමු : එහෙනම්, දැන් බුදුරජාණන් වහන්සේ ජාති පෙන්වපු එකෙත්, අන්න අභිධර්මයේ පෙන්වපු චුති – පටිසන්ධි අතර තිබිච්චි ජාතිය පෙන්වලා තිබුණු තැනක් තියෙනවා ඉස්සෙල්ලාම, ආං “ජාති“ අන්න පෙන්නුවා ඉස්සෙල්ලාම, 6 ආකාරයෙන් පළවෙනි එක, අන්න චුතියයි පටිසන්ධියයි අතර අතරක් නැති ජාති අවස්ථාව! “සංජාති“ – අන්න අර අන්තරාභවිකව කිවුව අවස්ථාව! “ඔක්කන්ති“ – ඔන්න ඔය අන්තරාභවිකයාට තමයි “ගන්ධබ්බා වක්කන්ති හොන්ති” – ඔක්කන්ති වෙනවා මිසක් පටිසන්ධි වෙනවාද බඩේ? මේ බුද්ධ දේශනාවේ බඩේ පටිසන්ධියක් ගැන කියලා නෑ කොතැනක වත්, බඩට යන්නේ ඔක්කන්තිය! කොතනක වත් පෙන්නලා නෑ! “ඔක්කන්තික්කනේ නාම-රූපං, අඤ්ඤ – මඤ්ඤාං, සහජාත පච්චේන පච්චේව, පටිසන්ධික්ඛනේ විපාකාබ්‍යාකතානං, කටත්ථාජ රූපානං, කම්ම පච්චේන පච්චේව!” පටිසන්ධි ක්ෂණය කොතනද? විපාක අව්‍යාකෘත සහ කර්මජ රූප! අව්‍යාකෘත විපාකය, මෙන්න මේකයි පටිසන්ධියේදී අවශ්‍යය වෙන්නේ, “කාය දසක – භාව දසක – වත්ථු දසක” කියන රූපක්ෂණ 3යි. පටිසන්ධියට කර්මජ රූපයන් ගෙන් හටගන්නේ! අන්න, ඇහි පිය ගහන මොහොතක මේක වෙලා ඉවරයි, චුති – පටිසන්ධිය. එහෙනම්, චුතියයි – පටිසන්ධියයි අතර සිද්ධ වෙන්නේ කොහේද? දැන් හිතන් ඉන්නේ, “මෙතන චුත වුනා, බඩේ පටිසන්ධි වුනා” කියලා, කාගේ හරි! චිත්ත වීථියේ මොකද්ද තියෙන්නේ? මරණාසන්න චිත්ත වීථියක් අරගත්තහාම, අන්න මරණාසන්න චිත්ත වීථියක, යම් කෙනෙක් මරණාසන්න මොහොතේ මලොත් එහෙම, චුත වුනොත්, එවෙලේ පටිසන්ධියක් ලබන චිත්ත වීථියක් තියෙනවා. ඔන්න ඔය චිත්ත වීථිය අවසාන චිත්ථ වීථිය කියලා ගම්මුකෝ, දැන් අවසාන චිත්ත වීථිය – හදවත ඇසුරු කරගෙන, අන්තිම හෘද රූපය හටගන්නවා, චිත්තක්ෂණ 17ක, කියන්නේ අන්තිම මරණාසන්න චිත්ත වීථිය.
ජීවිතයක අවසානය චුති සිත මද? : “අතීත භවාංග, භවාංග චලන, භවාංග උපච්චේද” චිත්තක්ෂණ 3ක් ගෙවුනා. ඒ අන්තිම, අපි හිතමුකෝ දැන් මරණාසන්න චක්ඛුද්වාර චිත්ත වීථියක් ආවා කියලා, හටගන්නකොට. ඉතින් ඊලඟට භවාංග උපච්චේද, පංචද්වාර ආවජ්ජන, ඒකෙන් චක්ඛු විඤ්ඤාණ. දැන් මේ ආපු පංචද්වාරයෙන් බැලුවත්, චක්ඛු විඤ්ඤාණයට ආවා. දැන් චිත්තක්ෂණ 5ක් ගෙවුනා. සංපටිච්චන, සංතීරණ, වොත්තපන – 6, 7, 8ක් ගෙවුනා. ජවන – ජවන – ජවන – ජවන – ජවන – 5ක් ගියා, චිත්තක්ෂණ 13ක් ගියා. 14 වන චිත්තක්ෂණ අවස්ථාව “චුති“, 15 වැනි චිත්තක්ෂණ අවස්ථාව “පටිසන්ධි“, තව භවාංග 2ක් තියෙනවා නේද ඉතුරු? (ශ්‍රාවක මහතෙක්) : “භවාංගෙට – භවාංගෙට ගිහිල්ලා, දැන් චුතියෙන් ඉවරයි නේ ද ඒ භවය? ජීවිතයක අවසාන සිත චුති සිත නේ ස්වාමීන් වහන්ස! (ස්වාමීන් වහන්සේ) : මේකයි මහත්තයා, මෙන්න මෙහෙම එකක් තියෙන්නේ, දැන් ඔතන හුඟාක් ගැඹුරුයි. දැන් අපි දැන් අරන් තියෙන්නේ අර කියන අභිධර්මයේ මූල අභිධර්මයට පස්සේ ගත්ත අටුවා. ඕක හොඳට තෝරා ගන්න ඕනේ තැනක්! දැන් “චුතිය” යි “පටිසන්ධිය” යි කියන වචන සිද්ධ වෙන තැනදී සිද්ධ වෙන ආකාරය මේ විග්‍රහ වෙන්න ඕනේ.
එක චිත්ත වීථියකට අවසාන වන තෙක් මූලාශ්‍රය එක හෘද රූපයයි : චුතියක් – පටිසන්ධි, භවාංග, චුති කර්මජයි නේද ඔක්කෝම? පූර්ණ කර්මජ නේ? එතකොට චිත්ත වීථිය චිත්තජ නේ? ඔව්, කර්මජ – චිත්තජ දෙකක්, තේරුණා නේ! චිත්තජ වූ කර්ම වීථිය හෘද රූපයේ හටගන්න, චිත්තක්ෂණ 17ක හෘද රූපය, චිත්ත රූපයක් සමඟ සකස් වෙලා යි චිත්තජ වෙන්නේ. ඒක මාධ්‍යයේ හටගන්නේ උප්පාද – ථිති – භංග කියන, අවස්ථාවක් – අවස්ථාවක් ගානේ කර්මජ රූප ක්‍රියාත්මක වෙනවා චිත්තක්ෂණයක් ගානේ. ඒ ක්‍රමයට ඒකෙන් යන්නේ. එතකොට දැන් පටිසන්ධි – යම්කිසි චිත්ත, අන්තිම – අවසාන චිත්ත වීථිය හටගන්නකොට, එයිට එහා චිත්ත වීථියක් හටගන්නවන්න කර්ම ශක්තිය ඉඩ මදි වෙලා අවස්ථාව, දැන් චුත වෙන්න අන්තිම තියෙන චිත්තජ රූපය නිෂ්පාදනය කරන, පලවෙනි හෘද රූපය නිපදවපු – අන්තිම හෘද රූපය නිෂ්පාදනය කරපු අවස්ථාව! ඒ නිෂ්පාදන අවස්ථාව අවසාන වෙනකොට, එයින් එහාට ගෙනියන්න පුලුවන් කර්ම ශක්තියක් නැති අවස්ථාවේ තමයි අන්තිම, අවසාන චිත්ත වීථිය පහල වෙච්චි අවස්ථාව. මෙන්න මේ අවස්ථාව තුළදී, නිෂ්පාදනය කරලා තියෙන, අතින් ගලක් ගහලා අතහැරපුහාම අතින් ගිලිහිච්චි ගල දුන්න ශක්තිය අරගෙන ඒ මට්ටමට ගිහිල්ලා වැටෙනවා වාගේ, අන්න ඉතුරු ටික ගමන් කරනවා ඒ චිත්ත වීථිය අන්තිමට හදලා දුන්නහාම. මෙන්න මේකේදී, අන්තිම – අවසාන චිත්තක්ෂණ 17 චිත්ත වීථිය ආරම්භ කරලා දීලා, ඒක චුතියට ගියාට පස්සේ, හෘද රූපය – මෙහෙම තියෙනවා යම් චිත්ත නියමයක්, “යම්කිසි චිත්ත වීථියක හෘද රූපයක් හටගත්තහාම, ඒ චිත්ත වීථිය අවසාන වන තුරු ම වස්තු බීජය වන්නේ ඒ හෘද රූපය යි!” එහෙමනම්, චිත්ත වීථියක් හටගෙන අවසාන වෙනකන් ම, චිත්තක්ෂණ 17 යනකන් ම යම් හෘද රූපයක් මූලාශ්‍රය කරගෙන ද හටගත්තේ, ඒ අතරේ තව හෘද රූපයක් හටගන්න බෑ! ඒ 17 ඉවර වෙන්න ඕනේ. ඉතින්, මෙන්න මේ කියන්නා වූ 17 වෙනි එක අවසාන වෙනකන්, ඉස්සෙල්ලා කර්ම ශක්තියෙන් නිෂ්පාදනය කරලා දුන්න එක තමයි ක්‍රියාත්මක වුනේ. ඒ කර්ම ශක්තියෙන් තව චිත්ත වීථියක් ගොඩනඟන්න අවස්ථාවක් නැති අවස්ථාවේ තමයි අවසාන චිත්ත වීථිය පහල කරන්නේ. ඒ පහල කරලා ගියාට පස්සේ, ඒකේ මැදක් ගියාට පස්සේ චුත වෙන අවස්ථාවට තමයි කර්ම ශක්තිය තිබුණේ!
කර්මජ – චිත්තජ, අපට පැටළුණු තැන මොකද්ද? : එහෙනම්, චුති කියලා කියන්නේ චිත්තයක් නෙමෙයි, චුති කියන්නේ කර්ම ශක්තිය! මේ චිත්තක්ෂණයක් ක්‍රියාත්මක වෙන්නේ ඉස්සෙල්ලා හදලා දුන්න චිත්ත වීථියෙන්. මරණාසන්න චිත්ත වීථියේ ක්‍රියාවලිය ඒකයි. හදලා දීලා ඉවරයි දැන්! දෙවෙනි කර්ම ශක්තිය නිෂ්පාදනය කරන්න ශක්තියක් නැතුවහාම, පළවෙනි එකෙන් හදලා දීපු එක අවසාන වෙනකොට, චුත වෙන ස්ථානයේදී, “චුති” කියලා කිවුවේ “කර්මජ චුතිය!” භවාංගය යි චුත වුනේ! පටිසංධි වෙලා, භවාංගයෙන් ආපු ශක්තිය තුළ අන්තිම කර්ම වේගය අවසාන වීමයි “චුති” කිවුවේ. එතකොට අපි ක්‍රියාත්මක වෙන චිත්ත වීථිය ඒ අවසානය එන්න ඉස්සෙල්ලා, අවසානයට හදලා දුන්න චිත්ත වීථිය. චිත්ත නියමය මොකද්ද, “වස්තු රූපය චිත්තක්ෂණ 17 අවසාන වෙන තුරු තව වස්තු රූපයක් හටගන්න බෑ! වස්තු රූප දෙකක් එක්කෙනෙකුට හටගන්නේ නෑ! හැදූ වස්තු රූපයක් අවසාන වෙනකන් නවත්වන්නත් බෑ! ඒක අවසාන භවාංග 2ට යනකන් ඒක ගියාට පස්සේ, අන්න නව කර්ම වේගයෙන් තමයි ඊලඟ චිත්ත වීථිය පහල කරන්නේ!” එතකොට, වස්තු රූපය හදලා ඉවරයි, නව කර්ම වේගයේ වස්තු රූපය ඊලඟට හදන්නේ. දැන් ඔතනින්, දැන් චුතිය ගන්න හදනවා, චුතියට චිත්තය ගන්න බලාපොරොත්තු වෙනවා. “චුති චිත්තය” කියලා, ඒකට අපි දැන් හිතාගෙන ඉන්නවා පටිසන්ධි – භවාංග – චුති කියන ඒවායි, පටිසංධි චිත්ත – භවාංග චිත්ත – චුති චිත්ත කියන ඒවායි, මේ දෙක පටලැවිල්ලක් කරගෙන තියෙන්නේ. භවාංගයයි, භවාංග චිත්තයයි කියන්නේ දෙකක්! භවාංගය කර්මජයි, කර්ම වේගයෙන් ගොඩනඟන එකයි චිත්තය! ඒක ඒකෙන් ගොඩනැඟෙන එක. එතකොට, කර්ම – චිත්ත කියන්නේ රෑන් දෙකක්! කර්මජ රෑන තමයි අපේ ක්‍රියාත්මක වෙන්නේ, ඒ ක්‍රියාත්මක වෙන එකේ ප්‍රතිඵලයක් වශයෙන් තමයි චිත්ත පහල වෙන්නේ! “මනංච පටිච්ඡ ධම්මේච උප්පජ්ජති මනෝ විඤ්ඤාණං!” මන යි ධර්මයෝයි පුරේජාතයි. මනෝ විඤ්ඤාණය පච්ඡේජාතයි. පුරේජාත ව හටගන්නේ කර්ම ශක්තිය. විඤ්ඤාණය හටගත්තාට පස්සේයි චිත්තජ වැඩ කරන්නේ. ඒ කර්ම ශක්තිය තමයි කර්මජ රූප වශයෙන් පටිසන්ධි භවාංගය ට, භවාංග වලට සම්බන්ධ වෙන්නේ.
චිත්ත වීථියක් හටගෙන නිම වෙන තුරු එයට අරමුණ ද්වාර අරමුණ මයි! : දැන් මේකේදී වැදගත් දෙයක් තියෙනවා. දැන්, අපි හිතමුකෝ දැන් අන්තිමට චුති චිත්තය ගන්නකොට, අපිට අද කියලා දීලා තියෙන්නේ “පෙර භවයේදී ගත්තා වූ කර්ම, කර්ම නිමිති, ගති නිමිති නිසා ලැබූ පටිසන්ධිය ලැබුවාට පස්සේ භවාංග වශයෙන් ආපු අරමුණ මයි චුති චිත්තයට අරමුණු වෙන්නේ” කියලා නේද අපිට උගන්වන්නේ? එහෙම නේ උගන්වන්නේ, එහෙම නේද මහත්මයා? දැන් බලන්න කල්පනා කරලා මෙහෙම දෙයක්, චක්ඛුද්වාරික අරමුණකින් හටගත්ත යම් චිත්ත වීථියක් ඇත්නම්, සෝතද්වාර – ඝානද්වාර – ජිව්හාද්වාර ආදී අරමුණක් ඒකේ හටගන්නේ නෑ කියලා නීතියක් තියෙනවා නේ, සම්පූර්ණයෙන් ඒ නීතිය එහෙමනේ! හොඳයි, අපි හිතමු පෙර භවයේදී සෝතද්වාරික වන්නා වූ කර්ම, කර්ම නිමිති, ගති නිමිති පහල වෙලා, සෝතද්වාර චිත්ත වීථියකින් ඒගොල්ලෝ චුතියෙන් පස්සේ භවාංගයට පත් වෙලා ආවා නම්, ඒ භවාංග චිත්ත වීථියට අරමුණ වුනේ සෝතද්වාරිකයි නේද එතකොට? හොඳයි, මේ අත්බැවයේ මරණාසන්න මොහොතේ චක්ඛුද්වාරික අවසාන චිත්ත වීථියක් හට ගත්තා නම් එහෙම, ඒ අවසාන චිත්ත වීථිය චක්ඛුද්වාරික නේද? එහෙනම්, චක්ඛුද්වාරික චිත්ත වීථිය චුතිය කියන තැනට සෝතද්වාරික චිත්ත වීථියක්, පෙර භවයේ එකක් සම්බන්ධ කරන්නේ කොහොමද? කෝ විනය? (ශ්‍රාවක මහතෙක්): ඒක තමයි, මේ චුති සිතට අනුව නෙමෙයි පටිසන්ධිය ඇති වෙන්නේ, අර මරණ අවස්ථාවේදී තිබිච්චි අර ජවන් සිත් පහ ට අනුවයි ප්‍රතිසන්ධියක් හටගන්නේ… (ස්වාමීන් වහන්සේ): දැන් මෙහෙමයි, “ආවර්ජන චිත්තයේ පටන් ගෙන චිත්ත ඒ වීථියේ අවසාන වෙන තුරු ඒකට අරමුණ විය යුත්තේ ගත්තාවූ ද්වාර අරමුණ මයි!” කියලා පෙන්වලා තියෙනවා නේ, ධර්මයේ පෙන්වලා තියෙනවා පැහැදිලිව.
චුතියේ දී සිදු වන්නේ කර්මජ රෑන අවසන් වීමයි : දැන් යම්කිසි චිත්ත වීථියක් හටගත්තහාම, ආවර්ජන චිත්තයේ පටන්ගෙන ඒකට අරමුණ විය යුත්තේ ඒකට ගත්තා වූ ද්වාරික අරමුණයි! වෙන එකක් අතරමඟට එන්න බෑ, ඒක චිත්ත නියමයක්. (ශ්‍රාවක මහතෙක්) : නමුත්, ඒක චිත්ත නියමය එක හරි, නමුත් මෙතන නැවත අර චුති සිතට අනුව නොවෙයි සිදු වෙන්නේ පටිසන්ධි සිත. මොකද, ඉස්සෙල්ලා ජවන් සිත් 5 ට අනුව තමයි කර්මය, කර්ම නිමිත්ත, ගති නිමිත්ත ට අනුව තමයි ඊලඟ භවයේ ප්‍රතිසන්ධිය හටගන්නේ. (ස්වාමීන් වහන්සේ): හරි, දැන් ජවන් සිත් 5ක් ගියාට පස්සේ 6 වෙනි තැනට නේ චුති එන්නේ? (ශ්‍රාවක මහත්මා) : චුති සිත භවාංග වෙන්නත් පුලුවන්, තදාරම්මණ වෙන්නත් පුලුවන්. (ස්වාමීන් වහන්සේ): ඈ? ඉතින් තදාරම්මණ වෙනවා නම් අවසානයට යන්න ඕනේ. දැන් තව එකක් තියෙනවා, මූල චිත්ත නියමයක් තියෙනවා. “ජවන් සිත් 7ක් හටගන්න යම් චිත්ත වීථියකට හේතු නැත්නම්, එක හිතක් වත් හටගන්නේ නෑ!” එතකොට, 5ක් වුනාට පස්සෙ 6 වෙනි එක වෙන සිතක් වෙන්න පුලුවන් කමක් නෑ! එහෙනම් මොකද්ද වෙන්නේ? ඇයි ඒකට “චුති” කිවුවේ? එතෙනදී කර්ම ශක්තිය එන කර්මජ රෑන අවසානයි! මේ චිත්තජ රෑනක් මේ යන්නේ, චිත්තක්ෂණ වලින් පෙන්වන්නේ. ජවන් චිත්තක්ෂණ හෝ, එතන පෙන්වන චිත්තක්ෂණ කියන්නේ චිත්ත වීථියේ චිත්තක්ෂණ 17 හා සම්බන්ධ එකක්. චිත්තක්ෂණ 17ක ආයු කාලයක් සම්බන්ධ වෙන තැන පටන් ගෙන, හටගත්තා වූ චිත්තක්ෂණ ක්‍රියාත්මක වෙන අවස්ථාවක් ඒ තියෙන්නේ. එතකොට, චිත්තක්ෂණ 7ක් යන තුරු, ජවන් සිත් 7ක් යනකන්, යන්න අයිති නැත්නම්, – බැරි නම්, එක සිතක් වත් පහල වෙන්නේ නෑ කියන එක ධර්මයේ මුලින් ම පෙන්වලා තියෙන එකක්. එක්කෝ, “අති මහන්තාරම්මණ, මහන්තාරම්මණ…… (ශ්‍රාවක මහත්මා): එතකොට මරණාසන්න චිත්ත වීථියේ ජවන් සිත් 5 යනවා කියන එකත්, ඒකත් නියමයක් නේ. (ස්වාමීන් වහන්සේ) : ඔව්! දැන් ජවන් සිත් 5 කියන්නේ, 5 ගිහිල්ලා, 6, 7 යනවා. (ශ්‍රාවක මහත්මා): 6, 7 එහෙනම් ජවන් නෙමෙයිද? (ස්වාමීන් වහන්සේ): ඒක ජවන් කියනවා වෙනුවට පෙන්වන්නේ කර්මජ ක්‍රියාකාරී දෙයක් චුති – පටිසන්ධි දෙකට ගැඹුරින් සම්බන්ධ වෙන එකක් ඒක. ඕකයි ප්‍රශ්නේ තියෙන්නේ. “චුති චිත්තය” යි “පටිසන්ධි චිත්තය” යි කියන එකක් නේ මේ හදාගෙන තියෙන ප්‍රශ්නේ තියෙන්නේ. චුතිය යි පටිසන්ධියයි කියන්නේ කර්මජයි. කර්මජ එක ක්‍රියාවලියක්, චිත්තාවලියක් නෙමෙයි! ඒක ලෝක ක්‍රියාවලියක්, කර්මජ කියන්නේ. චිත්තජ කියන එකයි චිත්තාවලියට සම්බන්ධ වෙන්නේ.
කර්මය හේතුවෙන් චිත්තය හටගන්නා අයුරු : එහෙනම් කර්මජ ක්‍රියාවලියෙන් දෙවෙනි වතාවට ඒකෙන් ගොඩනඟන එකයි ච්ත්තාවලිය. එහෙනම්, කර්මජ ක්‍රියාවලිය පුරේජාතයි, චිත්තාවලිය පච්චේජාතයි. පුරේජාත ව මුලින් පහල වෙනවා කර්මජ ක්‍රියාවලිය, පච්චේජාත ව පසුව පහල වෙනවා චිත්තජ ක්‍රියාවලිය. පසුව කියන්නේ, අත්පුඩි ගහනකොට ශබ්දය – අත්පුඩිය ක්‍රියාත්මක වෙන්න ඕනේ, ශබ්දය පිට වෙන්න ඕනේ. ඒ කියන්නේ අත්පුඩිය ගහලා විනාඩි ගාණක් ගියාට පස්සේ සද්දේ පිටවෙන්වා කියන එක නෙමෙයි, ඒ එක්කලා ම ආසන්නයෙන් ඊලඟට පහල වෙන එක. ඒ වගේ කර්මජ ක්‍රියාවලියක්, දැන් “චක්ඛුංච පටිච්ච රූපේච උප්පජ්ජති චක්ඛු විඤ්ඤාණං” එහෙනම්, චක්ඛුංච පටිච්ච රූපේච උප්පජ්ජති කියන්නේ ඒ චක්ඛු – ඇහැයි, රූපයයි ඝට්ඨනය වෙලා, ඒක නිසා හටගන්නා වූ ඡන්ද රාගයත් එක්ක ඝට්ඨනයෙන් ඔතන පෙන්වන්නේ – ඒකෙන් උපදින්නේ චක්ඛු විඤ්ඤාණය. එහෙනම්, චක්ඛු විඤ්ඤාණය පච්චේජාතයි, චක්ඛු රූප පුරේජාතයි. චක්ඛු සහ රූප – සෝත සහ ශබ්ද – ඝාන සහ ගන්ධ ඒවා පුරේජාතයි, හැම මොහොතක ම ඒකේ ක්‍රියාවලියක් තුළින් ගොඩනැඟෙන එකයි “චිත්ත!” ඒක පච්චේජාතයි. විඤ්ඤාණය හැම වෙලේම පච්චේජාතයි. එහෙනම්, පච්චේජාත ක්‍රියාවලියේදී චුති–පතිසන්ධි කියන්නේ කර්මජ ක්‍රියාවලියක්, ඒක පුරේජාතයි – මුලින් පහල වෙනවා. එහෙනම්, පුරේජාත එක ඒ ආසන්නයේ ඒකම ක්‍රියාත්මක කරන්න, ඒ ප්‍රතිඵලය ගොඩනඟන්න පහල වෙච්චි මූල හේතුව නිසා, ඒකට කියනවා “චුතිය මුල් කරගෙන හටගන්නා හිත චුති සිත, පටිසන්ධි ක්‍රියාවලිය මුල් කරගෙන හටගන්නා සිත පටිසන්ධි චිත්තය!” දැන් ඔතනයි සම්බන්ධ වෙන්නේ.
විපාකය කර්මයක් සම්භවය කරනකල් උප්පත්තියක් ලබා දෙන්නේ නෑ : දැන් මෙතෙනදී ඔය “පැරණි අරමුණ” නෙමෙයි ඔතෙන්ට එන්නේ. අර භවාංග උපච්ඡේද කියන තැනට එනකන් එනකොට, “අතීත භවාංග – භවාංග චලන – භවාංග උපච්ඡේද” මෙන්න මේ භවාංග උපච්ඡේදය කියන, භවාංගය සිඳෙන තැනට ආවාට පස්සේ, ඉස්සෙල්ලා ආත්මයේ කර්ම – කර්ම නිමිති – ගති නිමිති වලට ආපු භවාංග උපච්ඡේදයෙන්, එතනින් ඉවරයි! දැන් ආවර්ජනය මුල් කරගත්තා වූ ඊලඟ නව ක්‍රියාත්මක වෙන චිත්තය තමයි මරණාසන්න චිත්තය කියන්නේ. ඒකට අරමුණ වුනේ කර්ම, කර්ම නිමිති, ගති නිමිති වලින් ඒ ආසන්න කර්මය නිසා එතනින් ලැබිච්ච අරමුණ! අන්න ඒක තමයි, ඒක ආරම්භ වෙලා එතනින් පටන් ගන්නේ ආවර්ජනා චිත්තයේ දී ආවර්ජනා කරපු චිත්තය පහල වෙන්න. අන්න, ආවර්ජනා අරමුණ තමයි කර්ම, කර්ම නිමිති, ගති නිමිති වලින් අවසාන මොහොතේ විපාක චිත්තයක් පහල කරන්න ආපු එක. “විපාකෝ කම්ම සම්භවෝ” කරන්න ඕනේ. විපාකය කර්මයක් සම්භවය කරනකල් උප්පත්තියක් ලබා දෙන්නේ නෑ. ඉස්සෙල්ලාම දෙන්නේ විපාකය.
“විපාකෝ කම්ම සම්භවෝ” පටන්ගන්නේ වොත්තපනයෙන් : එතකොට එතනින් ඇවිදිල්ලා, ඊටපස්සේ සම්පටිච්චන, සංතීරණ – එතකොට මේ එතනින් පටන්ගත්තහාම එනවා භවාංග උපච්ඡේද ආවර්ජන – ක්‍රියා සිතක්. එතකොට ඒකත් තව කර්ම වලට බැස්සේ නෑ! ඊට පස්සේ ආයි සම්පටිච්චන, සංතීරණ විපාක සිත්. වොත්තපනය ක්‍රියා සිතක්. අන්න වොත්තපනයට, අන්න විපාකෝ කම්ම සම්භවෝ පටන් ගන්නේ අන්න වොත්තපනයෙන්. වොත්තපනයේදී ගත්තා වූ නිගමනය අවිද්‍යා – තෘෂ්ණා දෙකෙන් යුක්ත ව තිබුණා නම් තමයි මතුවට “මොකද්ද මං මේකට කොහොමද ක්‍රියාත්මක කරන්න ඕනේ?” කියලා නිගමනය කරලා, ක්‍රියාත්මක කරන්නේ ඊලඟ චිත්ත ටිකෙන්. අන්න ඒ ආවර්ජනය පටන් ගත්තහාම කර්ම නිපදවෙනවා එතන ඉඳන් – විපාකෝ කම්ම සම්භවෝ! අන්න, ජවන් 5ක් යනකොට, බලවත් ම කර්ම ශක්තිය බලවත් වෙලා ඉවරයි – ආසේවන ප්‍රත්‍යය ලබලා එකින් එකට. එකින් එක, පලවෙනි ජවනයෙන් ආසේවනය දෙවනි එකට, දෙවෙනි ජවනයෙන් තුන්වෙනි එකට, ඔහොම – ඔහොම ගිහිල්ලා, ක්‍රියාකාරී බලයක් නිපදවන එක පස්වෙනි එකට එනකොට නැඟිලා ඉවරයි. දැන් ඒ ආපු ජවන් මාර්ගය තුළ ඒ අරමුණ ම තමයි දැන් ඇවිදිල්ලා අර දිගටම 6 වෙනි ජවනයට එන්නේ! 6 වෙනි ජවනයට ආවාට, අපි ඒ 6වෙනි ජවනයේදී නිෂ්පාදනය කරලා දුන්නේ ඉස්සෙල්ලා ආපු අර කර්ම ශක්තියෙන් ගෙනත් දුන්න මේ මූල විපාකයේ කර්ම ශක්තිය නිෂ්පාදනය කරලා ඉවරයි. පෙර භවයෙන් ගෙනාපු කර්ම ශක්තියේ අවසාන පුරුක ඔතනදීයි!
7 වෙනි ජවනය තමයි ඊලඟ භවය ලබා දෙන්නේ : නමුත් එතනින් ඒක අවශ්‍යය නෑ දැන්, ගොඩනඟලා දුන්න එක තමයි මේ දැන් චුතියට දීලා තියෙන්නේ චිත්තජ – චිත්ත වීථි, චිත්තක්ෂණ – 6 වෙනි චිත්තක්ෂණය! ඕකට “චුති සිත” කියලා අපි කිවුවේ මොකද්ද? චුත වෙන්නා වූ අවස්ථාවේදී පහල වෙලා තියෙන චිත්තක්ෂණය නිසා. ඒ චිත්තක්ෂණය ගොඩනඟලා තියෙන්නේ චුතියෙන් නෙමෙයි, ඒක ගොඩනඟලා තිබුණේ චිත්ත වීථිය ආරම්භයේ, මුල් කරන වෙලාවේ කර්ම ශක්තියෙන්. ඒ කර්ම ශක්තියෙන් එයින් එහාට යන්න විදිහක් නැති වෙලා අවසානයේ චුත වුනේ එතෙනදීයි. ඊට පස්සේ “පටිසන්ධි” කියන කර්ම ශක්තිය, නැවත කර්ම ශක්තියේ ආරම්භය පටන් ගත්තා, දෙවෙනි අවස්ථාව – ඊලඟ චිත්තක්ෂණයෙන්, පටිසන්ධි කියන 7 වෙනි ජවනයෙන්. ඔන්න, 7 වෙනි ජවනය ඊලඟ භවයට විපාක දුන්නේ නැත්නම් අවසාන වෙනවා කියලා කියලා තියෙනවා නේද? දැන් පළවෙනි ජවනය මෙලොව ලැබෙන විපාක වලට, 7 වෙනි ජවනය අවසානයේ ඊලඟ භවයේ ලබන විපාක වලට. මැද ජවන් තමයි මතු සංසාර ගමනට හේතු වන්නා වූ, කවදා හරි විපාක දෙන ඒවාට ලැබෙන්නේ කියනවා. අන්න 7 වෙනි ජවනය තමයි හැම වෙලාවක ම ඊලඟ භවය ලබා දෙන්නේ! පටිසන්ධි කරන්නේ 7 වෙනි ජවනයෙන්, මොකද5ක් ගිහිල්ලා, චුති – පටිසන්ධි කියලා දෙකක් යනවා. චුති – පටිසන්ධි කියන්නේ? කර්ම වේගය, යටින් යන එක. ගොඩනැඟිලා තියෙන්නේ චිත්ත වේගය. ඒක චිත්ත වීථියේ!
කර්ම ශක්තියෙන් ගොඩනඟන්නේ සිතක් නැති වස්තු රූපයයි : අන්න ඒකයි චුති – පටිසන්ධි වෙලාවෙදී තියෙන චිත්තක්ෂණ දෙක ඉස්සෙල්ලා හදපු චිත්ත වීථිය මුල ඉඳන් යන එකේ හටගත්ත එක. ඒක මුලදී නිර්මාණය කරලා ඉවරයි මේ කර්ම වේගය ඉවර වුනාට. අවසාන චුතිය වෙන වෙලාවෙදී පෙර භවයෙන් ආපු කර්ම ශක්තිය ඉවරයි! කර්ම ශක්තිය එකක්, කර්ම ශක්තියෙන් ගොඩනඟන මානසිකත්වය එකක්. කර්ම ශක්තියෙන් ගොඩනඟන්නේ වස්තු රූපය. වස්තු රූපයට හිතක් නෑ! වස්තු රූප ගොඩනඟනවා කර්ම ශක්තියෙන්. ඒ වස්තු රූපයට “මනංච පටිච්ඡ ධම්මේච උප්පජ්ජති” කියන එක සිද්ද වෙන්න ඕනේ. ධර්මයක් ඝට්ඨනය වුනහම තමයි මනෝ විඤ්ඤාණය හටගන්නේ! ඒ විඤ්ඤාණයක් හටගන්නකොටත්, චක්ඛුද්වාර විඤ්ඤාණය හටගෙන වීථිය කෙළවර වෙනකන් සෝතද්වාරයක් ඒකේ ගැටෙන්න, විඤ්ඤාණයක් හටගන්නේ නෑ! ඝානද්වාරයකින් තව එකක් එන්නේ නෑ! චිත්ත වීථිය අවසාන වෙලා, “අනුබද්ධ ආධාරක” චිත්ත වීථි 3ක් යන්න ඕනේ! දැන් ඕකේ ගැඹුරු හරියක් තියෙනවා ධර්මයේ හැඟවිලා. දැන් චක්ඛු ද්වාර හෝ චිත්තක්ෂණ වීථියක් ගිහාම, අනුබද්ධ ආධාරක චිත්ත වීථි 3ක් ගිහින් තමයි තව චිත්ත වීථියක් හට ගන්නේ. සෝතද්වාර හටගන්න බෑ එයින් එහා. ඒ කිවුවේ, මනෝද්වාරික වශයෙන් හටගන්නවා අනුබද්ධ ආධාරක චිත්ත වීථි 3ක්. ඒකෙන් භුක්ති විඳලා තමයි ආයි සැරයක් චිත්තක්ෂණ හෝ ආයි සැරයක් නැවතත් චිත්ත වීථියක් ද්වාරයකින් හටගන්නේ. ඒකයි ද්වාර රටාව. හරී ගැඹුරු හරියක් ඔතන තියෙන්නේ.
චිත්තක්ෂණයක පටිච්ච සමුප්පාද චක්‍ර හතර : ඉතින් ඔතන යනකොට, අන්න චිත්තක්ෂණ හටගැනීමේ දී “පටිසන්ධි” කියන වචනයේදී, අපි දැන් ඔය අරගෙත්තේ, කොහොමද මේ පටිසන්ධිය හටගන්නේ? හැම චිත්තක්ෂණයක ම උප්පාද අවස්ථාවේදී පටන් ගන්නවා එක පටිච්ච සමුප්පාද චක්‍රයක්. ඒක අවිද්‍යා ප්‍රත්‍ය කරගෙන තිබිච්චි යම්කිසි, අවිද්‍යා ප්‍රත්‍යයෙන් හටගත්තා නම්,
පටිසන්ධි සිත හැදෙන හැටි : එතකොට, අවිජ්ජා පච්චයා සංඛාරා – සංඛාර පච්චයා විඤ්ඤාණං… හේතු පතිච්ච සමුප්පාදය. එතකොට, අවිජ්ජා පච්චයා සංඛාරා – අවිජ්ජා හේතුකා, සංඛාර පච්චයා විඤ්ඤාණං – සංඛාර හේතුකං, විඤ්ඤාණ පච්චයා නාමං – විඤ්ඤාණ හේතුකං ඔය විදිහට යනවා හේතු වෙන හැටි. එතකොට හේතු පටිච්ච සමුප්පාදය, ප්‍රත්‍ය පටිච්ච සමුප්පාදය, ඊලඟට සම්පයුක්ත පටිච්ච සමුප්පාදය, අඤ්ඤමඤ්ඤ පටිච්ච සමුප්පාදය, ඔන්න ඔය කියන “හේතු, ප්‍රත්‍ය, සම්පයුක්ත, අඤ්ඤමඤ්ඤ” කියන හතරාකාරයකින් ක්‍රියාත්මක වෙන පටිච්ච සමුප්පාද චක්‍ර 4ක් ඔය උප්පාද, ථිති, භංග කියන අවස්ථා තුනේ යන ථිති අවස්ථාව සම්පූර්ණ වෙනකොට, ඔය චිත්තක්ෂණයක් ක්‍රියාත්මක වෙලා තමයි ඔය පටිසන්ධි චිත්තයක් උපදවන්නේ. එක චිත්තක්ෂණයක් තුළ ඔය පටිච්ච සමුප්පාද 4ක් ක්‍රියාත්මක වෙනවා. මේක අධි වේගවත්, අධි – මේ අපේ මනසට ගෝචර කරන්න පුලුවන් එකක් නෙමෙයි, මේක සර්වඥ ගෝචර දහමක්! ඉතින් එතකොට මේකේ හටගන්න අවිජ්ජා පච්චයා සංඛාරා, සංඛාර පච්චයා විඤ්ඤාණං කියන, අර මේ පටිසන්ධි චිත්තක්ෂණයේ උදය – ඒ කියන්නේ ඉස්සෙල්ලාම ආරම්භ වෙන අවස්ථාවේ, ඒ කියන්නේ මේ හටගැනීමේ දී – හටගන්න මූලික අවස්ථාව, උප්පාද අවස්ථාවේදී, පළවෙනි පටිච්ච සමුප්පාද අවස්ථාවෙත් පටිසන්ධි අහු වෙලා ඉවරයි! ඉතින් පටිසන්ධි කියන එක කොච්චර සූක්ෂම දෙයක්ද? එතන පටන්ගෙන ලැබූ පටිසන්ධියේ දී ඊට පස්සේ එකින් එක ජනිත කරගෙන, ජනිත කරගෙන, හතර වතාවක් ගිහාම තමයි පටිසන්ධි චිත්තක්ෂණය සම්පූර්ණ වෙන්නේ. ඇහි පිය ගහන එකෙන් කෝටි ලක්ෂයෙන් පංගුවක් තරම් වෙලාවෙදී මේ ඔක්කෝම වෙලා ඉවරයි!
ත්‍රිජ කායිකයා, සූක්ෂම කායිකයා හෙවත් සංජාතිකයා : මේ තරම් අති සූක්ෂම චක්‍ර 16ක් ක්‍රියාත්මක වෙලා, ඔතන පටිසන්ධිය අල්ලන්නේ! පටිසන්ධිය අල්ලනකොටත් දැන් මැරිච්චි තැන මෙතන. භවාංගයක් යනකොට, පැරණි හෘද රූපය පැරණි නිෂ්පාදනය කරලා දුන්න කර්ම ශක්තිය මුල් කරගෙන නිෂ්පාදනය කරන හෘද රූපය අවසාන චිත්තක්ෂණ 2ක කාල සීමාව තව ඉවර නෑ! එහෙනම්, භවාංග 2ක් ගිහාමයි මේ ටික ඉවර වෙන්නේ. අන්න, නව හෘද රූපයේ කර්ම ශක්තිය දැන් නව කර්ම ශක්තිය නිපදවලා ඉවරයි. ඒකෙන් තමයි නව හෘද රූපය, බලු නම් බලු විදිහට හටගන්නේ, ඒ කියන්නේ ප්‍රසාද රූපයෙන්. ප්‍රසාද රූපයයි මේ හෘද රූපය කියන එකයි, මේ අපි හිතා ඉන්න හෘදයයි දෙකක්! ප්‍රසාද රූපයට තියෙන්නේ එක දසකයක්, “වත්ථු දසකය“ පමණයි! ඒක ඒ කියන්නේ කායප්‍රසාදයට කාය දසකය. “කාය දසක, භාව දසක, වත්ථු දසක” කියන මේ දසක තුනකින් යුක්ත වන පටිසන්ධියට ඔච්චරයි ඉස්සෙල්ලාම පළවෙනි චිත්තක්ෂණය ආරම්භ කරන්නේ. ඕක පූර්ණ කර්මජයි! ඊට පස්සේ ඊලඟ චිත්තක්ෂණය පටන්ගෙන “භාව රූප” 70ක් වෙනකන් හදනවා. “චක්ඛු දසක, සෝත දසක….” ආං ඒක තමයි “සංජාති” අවස්ථාව. ජාති ලඟට සංජාති වුනා, “ජාති සමඟ එක් වන්නේද…” සංජාතික වුනා! අන්න දසක 70ක් කැටුව හටගත්ත අර ඉස්සෙල්ලාම ප්‍රසාද රූපය හටගන්නවා. ඔය ප්‍රසාද රූපයත් එක්කලා ම හටගන්නවා චිත්තජ රූප නැඟිලා, “චිත්තජ රූපය” දැන් කර්මජ කය – චිත්තජ කය දෙකක් කියලා “උතුජ කාය“ ත් එක්ක එන එක ඔය විපර්යාසය – සෘතු විපර්යාසයෙන්, “ත්‍රිජ කායික“ සත්වයෙක් හටගන්නවා. මෙන්න මේ ත්‍රිජ කායික සත්ත්වයා මොකද කරන්නේ, මෙයාට කියනවා අන්න හටගත්ත එක්කෙනා තමයි අර “සූක්ෂම කායිකයා” කියලා පෙන්වුවේ, අන්න “සංජාතිකයා!” ඔය සංජාතිකයා සැරිසරාගෙන ඉන්නවා කර්ම ශක්තිය මෙහෙයැවිලා, ඊට අවශ්‍යය වන්නා වූ ගර්භයක් හෝ උප්පත්ති ස්ථානයක් සකස් වෙන තුරු, කර්ම ශක්තිය සම්බන්ධ වෙලා ඒක සකස් වෙනකන් කාලයක් ඉන්න පුලුවන්. (ශ්‍රාවක මහතෙක්) : ඔය ගන්ධබ්බ කියන්නේ… (ස්වාමීන් වහන්සේ): අන්න! ගන්ධබ්බ කිවුවේ ගන්ධයේ එල්බගෙන වාසය කරනවා. මොකද්ද? එක්කෝ සීල සුගන්ධය, එක්කෝ දුස්සීල දුර්ගන්ධය! මේකයි ගන්ධ කිවුවේ, මේ ගඳ – සුවඳ, ඒක නෙමෙයි! මූලිකව තියෙන්නේ සීල සුගන්ධය හෝ දුස්සීල දුර්ගන්ධයේ, එල්බ ගන්නේ. අන්න ඒ ගන්ධයේ එල්බ ගත්ත නිසා තමයි කිවුවේ “උපාදානය කරගන්නේ තණ්හාවෙන් අල්ලා ගත්ත දේ” කියලා.
සංජාතිකයා ගේ තණ්හාවට හේතු බලමු : දැන් ඉතින් ඒ, අන්න ඒ අන්තරා භවික අවස්ථාවේදී, එයා කරන්නේ තණ්හා උපාදානය කරගෙන ජීවත් වෙනවා. හොඳයි, තණ්හාවක් උපාදානය කරගන්න තණ්හාව කොහෙද නිපදවෙන්නේ? කොතැනකද හැදෙන්නේ? කොහොමද හැදෙන්නේ? “වේදනා පච්චයා තණ්හා” වෙන ක්‍රමයක් නෑ! එහෙනම්, යම් තැනක තණ්හා ඇත්නම්, වේදනා පච්චයා තණ්හා – වේදනා සම්පයුක්තං. එහෙනම්, අන්න සම්පයුක්ත පටිච්ච සමුප්පාදයෙන් වැදගත් දෙයක් ගන්න පුලුවන්. යම් තැනක තණ්හා ඇත්ද, වේදනාත් එතනමයි, සමඟ යෙදෙන්නේ! එහෙනම්, තණ්හා යම් තැනකට එනවා නම්, වේදනා යම් තැනක තිබිය යුතුයි! එහෙනම්, ඵස්ස පච්චයා වේදනා – ඵස්ස සම්පයුක්තං. ස්ඵර්ශය සමඟ යෙදෙන්න ඕනේ වේදනාව. එහෙනම් එතන ස්ඵර්ශයක් තියෙන්න ඕනේ. සළායතන පච්චයා ඵස්සෝ – සළායතන සම්පයුක්තෝ. එහෙනම් සළායතනත් තියෙන්න ඕනේ. නාම රූප පච්චයා සළායතනං – නාම රූප සම්පයුක්තං. එහෙනම් නාම රූපත් තියෙන්න ඕනේ. විඤ්ඤාණ පච්චයා නාම රූපං – විඤ්ඤාණ සම්පයුක්තං, එහෙනම් විඤ්ඤාණත් එතන තියෙන්න ඕනේ. සංඛාර පච්චයා විඤ්ඤාණං – සංඛාර සම්පයුක්තං, සංඛාරයත් එතන නැඟිලා තියෙන්න ඕනේ. එහෙනම්, අවිජ්ජා පච්චයා සංඛාරා – අවිජ්ජා සම්පයුක්තා, අවිද්‍යාවත් එතන තියෙන්න ඕනේ. එහෙනම්, අවිජ්ජා – සංඛාර – විඤ්ඤාණ – නාම රූප – සළායතන – ස්ඵර්ශ – වේදනා කියන ඔක්කෝම තියෙන්න ඕනේ තණ්හා භුක්තියක් විඳීන්න! එහෙනම් එතනදී සත්ත්වයා ගොඩනැඟිලා ඉවරයි නේද? සංජාතිකයා සත්ත්වයා නේ! එහෙනම්, අන්තරා භවය කියලා අමුතු භවයක් නෙමෙයි ඒ, පටිසන්ධි ලබලා! (ශ්‍රාවක මහතෙක්) : දැන් සම්පූර්ණ සත්ත්වයා ද ඒ? (ස්වාමීන් වහන්සේ) : සත්ත්වයා නේ! සම්පූර්ණ සත්ත්වයා. මේක ඔය සූක්ෂම කායිකයි, මෙච්චරයි වෙනස.
ගැබක් වෙත යන්නේ “ආත්මයක්” නොව, මේ සංජාතිකයා යි : ඉතින් මේ සූක්ෂම කායිකත්වයේ ඉන්න මේ පුද්ගලයා තමයි අන්න “සංජාතික” කියන්නේ. ජාති – සංජාති, දෙවෙනි අවස්ථාව ආවා. අන්න “ඔක්කන්තිය“ එනවා. “ඔක්කන්තික්ඛනේ නාම–රූපං, අඤ්ඤමඤ්ඤං, සහජාත පච්චේන පච්චේ“ දැන් ගිහිල්ලා, බඩට ගිහිල්ලා, කළලයක් හටගන්න අවශ්‍යය කරන ශුක්‍රාණු, ඩිම්බානු එකතු වෙලා තියෙද්දී ජනකානුවක් හැදෙන ස්ථානයට ගිහිල්ලා, මේක ගිහිල්ලා මොකද කරන්නේ? මෙතනින් සම්බන්ධ වෙනවා අර වස්තු රූපයත් එක්කලා. යන්නේ කවුද? මෙන්න මේ නාම රූපය! ඒ නාම රූපය තමයි අපේ යන එක, අර අන්තරාභවිකයා කියලා කිවුවේ, දැන් අර ඔක්කන්ති වලට ගියේ, මේ සංජාතිකයා. නැත්නම් ගන්ධබ්බයා! අන්න සංජාතිකයා ඔක්කන්තියට ගියාට මොකද කරන්නේ? ගැබේ තිබෙන්නා වූ මාංශපේෂි සෛලත් එක්කලා සම්බන්ධ වෙලා, ඒක මේ හැඩයට අරගෙන, මේක ඒ හැඩයට අරගෙන, දෙක එකට සම්බන්ධ වෙවී, එකට බැඳෙනකොට කියනවා “අඤ්ඤමඤ්ඤ ප්‍රත්‍යයෙන් ප්‍රත්‍ය වෙනවා!” ඒ නිසා කියනවා “සහජාත ප්‍රත්‍යයෙන් ප්‍රත්‍ය වෙනවා“ එකිනෙකට ජාතක වෙනවා, මේකෙන් ඒකට උදවු ඕනේ – ඒකෙන් මේකට උදවු ඕනේ, අරගෙන මේකෙන් වැඩෙන්න පටන් ගන්නවා, ඔක්කන්ති අවස්ථාවෙන් “අභිනිබ්බත්ති!” අන්න තුන් වෙනි අවස්ථාව – බඩ ඇතුලේ අභ්‍යන්තර නිර්මාණයක් වේද, අන්න “ඛන්දානං පාතුභාවෝ“ දැන් එතකොට වැඩෙනවා ස්කන්ධය. “ආයතනානං පටිලාභෝ“ බිහි වුනා, ඇහැට රූප – කනට ශබ්ද ඇහුනා, බිහි වෙච්ච එක “ආයතනානං පටිලාභෝ – අයං වුච්චති භික්ඛවේ ජාති!” මහණෙනි, මේකට ජාතිය කියනවා. ඔය සම්පිණ්ඩනය මයි ජාතිය කියන්නේ. ඉතින්, චුති – පටිසන්ධි අතර අතරක් නෑ කියන එකත් ඇත්ත, සංජාතික අවස්ථාව දැක ගන්න බැරි එකයි, “මේ අන්තරාභවිකයා කියලා මෙහෙම එකෙක් පෙන්වලා නෑ අභිධර්මයේ” කියලා ථේරවාදී පරපුරේ පෙන්වලා නෑ ගන්ධබ්බ කියලා, සංජාතිකයෙක් පෙන්වලා තියෙනවා නේ! ඔක්කන්තිකයෙක් පෙන්වලා තියෙනවා නේ! ඔක්කන්තියට යන්නේ ගන්ධබ්බයෙක් කියලා පෙන්වලා තියෙනවා නේ! “ගන්ධබ්බා වක්කන්ති හොන්ති“ කියලා, ඔවු තියෙනවා, ඉතින් හොඳට පැහැදිලිව පෙන්වලා තියෙනවා නේ! (ශ්‍රාවක මහතකුගේ ප්‍රශ්නයකට පිළිතුර වශයෙන්) : ඔව් ඒක හරි, ඒක තියෙනවා, උන්වහන්සේ මේක විග්‍රහ කරලා නැහැ – ඔය විදිහට විග්‍රහ කරලා නැහැ, අන්න ඒකයි කාරණේ!
සූක්ෂම කයක් පිටවී යන බව ආත්ම වාදයට නොවැටෙන හැටි : දැන් හුඟ දෙනෙක් ගේ බයක් තියෙනවා, මෙහෙම එකක්. “මෙතනින් සූක්ෂම කයක් පිටවෙලා යනවා කියන එක පිලිගත්තොත් ආත්ම වාදයට වැටෙනවා” කියලා. ඒ කියන්නේ ආත්මවාදය තේරුම් අරන් නැති අයගේ අදහස ඕකයි. “ආත්ම” කියන්නේ මොකද්ද? වෙනස් නොවෙන, බිඳෙන්නේ නැති, කැඩෙන්නේ නැති, වෙනස් වෙන්නේ නැති යමක් ලෝකේ තියෙනවා කියලා නිගමනය කරපු කෙනාටයි ආත්ම වාදයක් එක්ක සම්බන්ධ වෙන්නේ. දැන් මේ සූක්ෂම ව ගියත්, කායිකව ගියත්, මොනවා ගියත්, එහෙම එකක් වෙනවාද? දැන් හොඳයි, මෙතනින් තව කෙනෙක් යනවා වාගේ දැක්කොත් එහෙම ඒක පිලිගන්නවා කිවුවොත් ආත්මවාදය කියනවා නේ! මගෙන් අපේ ස්වාමීන් වහන්සේ නමක් ඇහුවා, අභිධර්ම විශාරද හාමුදුරු නමක් – මේ කලුගල රතනජෝති හාමුදුරුවෝ. ඉතින් උන්වහන්සේ ඔය ගැන මගෙන් ඇහුවා, “මහත්තයා (වහරක ස්වාමීන් වහන්සේ ගිහි ව සිටින කාලයේ) ඕක පිලිගත්තොත් ආත්ම වාදයට වැටෙන්නේ නැද්ද?” මං කිවුවා, හොඳයි, ඔබවහන්සේ ගෙන් පොඩි ප්‍රශ්නයක් අහන්නම්. මෙහෙම දොරකඩවල් දෙකක් තිබුනා. මං කිවුවා, මේ දැන් මේ පුද්ගලයෙක් මේ දොරකඩෙන් ඇවිදිල්ලා මෙතනින් යනවා අපිට පේනවා නේද? ඔව් පේනවා. දැන් කවුරු හරි කිවුවොත් එහෙම “මං මේ දොරකඩින් යන කෙනෙක් මෙතනින් යනවා දැක්කා” කියලා, ආත්ම වාදයට වැටෙනවාද කියලා කියන්නකෝ ඉස්සෙල්ලාම? දැන් එතකොට ඒ හාමුදුරුවොන්ට ටිකක් ප්‍රශ්නයක් වුනා. මං කිවුවා, මං ටිකක් විග්‍රහ කරලා දෙන්නම්. මෙතනින් දොරකඩින් යනකොට, මං ඒක විග්‍රහ කරලා දෙන්නම් ආත්ම වාදයට අහු නොවෙන හැටි! යම් කෙනෙක් එහෙම කියනකොට, සම්මත – ලෝක සම්මත කතාවට කියන්න ඒක ගන්න ඕනේ, නමුත් ආත්ම වශයෙන් එකක් තිබුණේ නෑ කියලා මං පෙන්වලා දෙන්නම්.
යනවා – එනවා දැක්ක පලියට ආත්මයක් ගන්න බැහැ! : මෙතෙනදී යම් ක්‍රියාකාරී වෙච්ච රූප ස්වභාවයක් තිබුණා නම්, ඒ රූප ස්වභාවය මෙතනින් අර දොරකඩට යනකොට ඒ ස්වභාවයම ද තිබුණේ? නැත්නම් වෙනස් වෙලාද? “නෑ ඒක වෙනස් වෙලා නේ” හොඳයි, මෙතෙනදි යම් ආකාරයක වින්දන ස්වභාවයක්, සැප – දුක් – උපේක්ෂා වශයෙන් තිබුණා නම් මෙතෙනදී දැනි දැනී, ඒ දැනෙන ස්වභාවය ද මෙතනින් යනකොට තිබුණේ? ඒකත් වෙනස් වෙලා. මෙතනදී යම් රූප සංඥා, ශබ්ද සංඥා ආදියක් අරන් තිබුණා නම්, යම් සංඥාවක හිත තිබුණා නම් මානසිකත්වය තුළ, ඒ සංඥා මාධ්‍යයමද අතනින් තියෙනකොට යන්නේ? මෙතෙනදි යම් සංඛාරයක් නිපදවාගෙන තිබුණා නම්, අර දොරෙන් යනකොට ඒ සංඛාරය ද තිබුනේ? ඒත් නෑ! එහෙනම්, මෙතන යම් විඤ්ඤාණ ස්වභාවයක් තිබුණා නම් ඒ විඤ්ඤාණ ස්වභාවය අතනින් යනකොට තිබුනාද? ඒත් නෑ! එහෙනම් මෙතනින් යන එක්කෙනා අතනින් යන එක්කෙනා වගේ දැක්කහම, රූප ගියෙත් නැත්නම් – වේදනා ගියෙත් නැත්නම් – සංඥා ගියෙත් නැත්නම් – සංඛාර ගියෙත් නැත්නම් – විඤ්ඤාණ ගියෙත් නැත්නම් මොන ආත්මය ගියා කියලාද එයාට පිලිගන්න තියෙන්නේ? ආත්මයක් ගියාද? දැක්කේ නැද්ද? යනවා – එනවා දැක්ක පලියට ආත්මයක් යන්නේ නෑ! කියන එක ඔන්න ඕකෙන් තෝරා ගන්න ඕනේ. එහෙනම්, ආත්‍ම දෘෂ්ඨිය බිඳගත්තාට පස්සේ යනවත් පේනවා, එනවත් පේනවා, ඉන්නවත් පේනවා, ආත්ම දෘෂ්ඨියෙන් ගන්න එකක් එතන නැති බව දකින්නේ ඔන්න ඔතනින්. යනවා දැක්කාට, එනවා දැක්කාට ආත්ම දෘෂ්ඨියක් ගැනෙන්නේ නෑ! ආත්ම දෘෂ්ඨිය තෝරා ගන්න බැරුවයි තියෙන්නේ! මොකද, මේ කය ඇතුලේ ආත්මයක් තියෙනවා කියලා මුලාවට බමුණෝ හිතපු හින්දා ඒ අයට ආත්ම දෘෂ්ඨියක් වැටෙනවා කියලා බුදුරජාණන් වහන්සේ දේශනා කරපු ක්‍රමයක් තියෙනවා, විසි ආකාර සක්ඛාය දිට්ඨියක් හටගන්නා හැටි. ඕක තෝරා ගන්න බැරුවයි ඔය කියන්නේ.
ආත්ම දෘෂ්ඨිය නැති වෙන්න සිහි කළ යුත්තේ කුමක්ද? : ඒ නිසා ඒගොල්ලෝ එක්තරා තැනකට බහිනවා, මොකද මේ කැඩෙන්නේ නැති, බිඳෙන්නේ නැති, වැනසෙන්නේ නැති, සදාකාලික ආත්මයක් තියෙනවා කියන දෘෂ්ඨියක් ඒගොල්ලන්ගේ තියෙනවා. ඒ දෘෂ්ඨිය පැනවිලා තියෙන්නේ අර “යන එක්කෙනා” නිසා. ඉතින්, “එම්බා ආත්මය, කඩුවකින් තොප කැපිය නොහැක – ගින්නකින් තොප දැවිය නොහැක – කුරුල්ලා කූඩුවක් හැර කූඩුවක් තනන්නා සේ තොප කයක් හැර කයක් තනන්නේය!” කියලා භගවත් ගීතාවලියේ මුලට ම ආත්ම දෘෂ්ඨිය අරගෙන තියෙනවා ඔය විදිහට. ඉතින් මොකද, ඒ ඒගොල්ලන්ට පෙනෙන ස්වභාවයෙන් එහාට දකින්න බැරි හින්දා! පංචස්කන්ධ ස්වභාවය දැක්කේ නෑ. පංචස්කන්ධයන්ගේ විපරිණාම ස්වභාවය දැක්කා නම් ඒ යන – එන එක්කෙනාගේ පංචස්කන්ධයේ විපරිණාම ස්වභාවයෙන් යනවා නම් මොන ආත්මයක් ද ගියේ, යනවා – එනවා පෙනුනාට! අන්න ඒක දකිනවා. ඒක දැක්කා නම්, යනවා – එනවා පේන්නේ නැත්තේ නෑ, පේනවා, ඒ එක ස්වභාවයක් තියෙනවා. ඒ නිසා තමයි බුදුරජාණන් වහන්සේ දේශනා කලේ, අර උඩු මහල් තලයට වෙලා ඉන්නකොට, යනකොට තල වලට ඇතුල් වෙන අය, පිටවෙන අය, පාරේ සැරිසරන අය දැක්කා වගේ මේ චුති – පටිසන්ධි ලබන සත්ත්වයින් ගේ ස්වභාවය දැක්කා කියලා. * එහෙම එකක් පේනවා, හැබැයි ඒක පෙනුන පලියට ආත්ම දෘෂ්ඨියට වැටෙන්නේ නෑ! ආත්ම දෘෂ්ඨිය ඇරගන්න ඕනේ අර රූප – වේදනා – සංඥා – සංඛාර – විඤ්ඤාණ වල යථා ස්වභාවය බලලා, සිහි කරලා බලලා. ආත්මයි කියලා හිතාගෙන ඉන්නවා නම් යම්කිසි දෙයක, අපි අහනවා – “දැන් මේ මොහොතේ ඉඳන් පවතින, මොහොතක් පවතින එකක් තියෙනවාද? මොහොතක් පවතින රූපස්කන්ධයක් තියෙනවාද, එකාකාරවම? මොහොතක් එකාකාරව පවතින වේදනා ස්කන්ධයක්, සංඥා ස්කන්ධයක් තියෙනවාද, විද්‍යාමාන වෙනවාද? කොහෙවත් කියන්න පුලුවන් ද කාටවත්, තියෙනවා කියලා? එහෙම නැත්නම්, ඒ ටික ඇරලා මොකද්ද පෙන්වන්න සත්ත්වයා! ඔයිට එහා සත්ත්වයෙක් පෙන්වන්න පුලුවන් ද? පනවන්න පුලුවන් ද? පනවන්න බෑ!” එහෙනම්, ඔය ටික තෝරලා, සත්ත්වයෙක් වශයෙන් පනවන්නත් බැරිනම්, ආත්මයක් පනවන්නත් බැරිනම්, ආත්ම දෘෂ්ඨියක් ඔතන කතාවක් තියෙනවාද? එහෙම එකක් ඔතෙන්ට සම්බන්ධ නෑ!
ඇති නැති අන්ත වලට නොයා හේතු ඵල ලෙස දකින්න : එහෙනම්, අනාත්ම කතාවක් ඕනෙත් නෑ, ආත්ම කතාවක් ඕනෙත් නෑ, අපි එකක් දකිනවා. ඔයගොල්ලෝ කියන ජාතියේ එකක් ඔතන නෑ! ඒක අපි දකිනවා. ඔතන තියෙන්නේ හේතු – ඵල ක්‍රියාදාමයක්. නෑ කියන්නෙත් නෑ, ඔවු කියන්නෙත් නෑ! හේතුවයි, හේතුවක් ඇතුව ඵලයක්! දැන් “ස්වාමීනි, මේ ජරා – මරණ කාටද වෙන්නේ?” එක භික්ෂූන් වහන්සේ නමක් අහනවා, බුදුරජාණන් වහන්සේ ගෙන්. “මහණ, ඔය ප්‍රශ්නය වැරදියි! ජරා මරණ කෙසේ වේද කියලා අහන්න, ජාති පච්චයෙන් ජරා – මරණ වේ!” ඕකයි උත්තරය. “ස්වාමීනි, කාගෙද ජාති කාගෙද එතකොට, ජාති වලට අයිතිකාරයා?” “මහණ, ප්‍රශ්නය ඇහුවා වැරදියි, ජාති කෙසේ වේද අහන්න. භව ප්‍රත්‍යයෙන් ජාති වේ!” ඔය විදිහට උත්තරය ගන්න, ඔය විදිහට විසඳා ගන්න. ඊට පස්සේ අහනවා, “ස්වාමීනි, භව කාගෙද?” “ඒ ප්‍රශ්නය වැරදියි, උපාදාන ප්‍රත්‍යයෙන් භව වේ!” ඒ විදිහට ගන්න, ක්‍රියාවලිය ගන්න, ක්‍රියාත්මක වෙන හැටි බලන්න. ඇත – නැත දෙකටම නෑ එතකොට, අයිතිකාරයෙකුත් නෑ, මම – මගේ ත් නෑ! අරයා අහන්නේ ඒකේ කොණක් අල්ලා ගන්න. “මම” කියන එකක්, “මගේ” කියන එකක් ලෝකේ අල්ලගන්න එකක් තියෙනවා ද කොතන හරි කියලා අල්ලාගන්න. “ඉතින් ස්වාමීනි, උපාදාන කාගෙද? ඉතින් ස්වාමීනි තණ්හා කාගෙද?” ඉතින් ඔහොම අහනවා. “ස්වාමීනි, වේදනා කාගෙද? “ඉතින් උපාදාන ප්‍රත්‍යයෙන් භව වේ කියලා ගන්න, එහෙමයි භව හැදෙන්නේ, තණ්හා ප්‍රත්‍යයෙන් උපාදාන වේ, වේදනා ප්‍රත්‍යයෙන් තණ්හා වේ” එතකොට, “ඵස්ස පච්චයෙන් වේදනා වේ, සළායතන ප්‍රත්‍යයෙන් ඵස්ස වේ, නාම රූප ප්‍රත්‍යයෙන් සළායතන වේ, විඤ්ඤාණ ප්‍රත්‍යයෙන් නාම රූප වේ” * මේ විදිහට ක්‍රියාත්මක වෙන විදිහට ක්‍රියාදාමය තේරුම් ගන්න. ඕක නෑ කියන්නෙත් නෑ, ඔවු – තියෙනවා කියන්නෙත් නෑ. ඇත – නැත දෙකම අහක් කරලා හේතු – ඵල ක්‍රියාවලිය බලන්න, විද්‍යාමාන වෙන හැටි බලන්න. විද්‍යාමානත්වයක් තියෙනවා ඔය විදිහට. ඒක ඇති දෙයක් ද, නැති දෙයක් ද කියන එක උත්තරයෙන් ගන්න යන්නේ නෑ! ගියොත් අන්ත වලට වැටෙනවා. එතකොට හේතු – ඵල දහමේ දැක්කහම ඇති – නැති කියන දෙකෙත් නෑ, ප්‍රශ්නයට නියම පිළිතුරත් ඇවිදිල්ලා! දැන් බලන්න, කොච්චර ලස්සන ධර්මයක් ද මේ තියෙන්නේ, හරි ගැඹුරුයි! ඉතින් ඔය ප්‍රශ්නය ඔහොම වුනහම, චුති – පටිසන්ධි අතර අතරක් කියන්නත් නෑ! අන්තරා භවයට යන්නේ කවුද කියලා එතන එකෙකුත් පේනවා. ඒ සූක්ෂම කායිකයා තමයි අර අපි කිවුව සංජාතිකයා. තව විදිහකින් කියනවා නම් ගන්ධබ්බයා. ඉතින් ඔය ඕන එකකින් ඕකට කියන්න පුලුවන්, ගැලපෙන නමක් දාලා. ඔවු ඉතින්, ඒ නම දාලා, මෙතනින් යන කෙනෙක් අතෙනට යනවා දැක්කා කියලා ආත්ම දෘෂ්ඨියකට යන කෙනෙක්, ඇතුලේ ආත්මයක් ගිය එකක් නෑ කොතෙනක වත්!
හේතු ඵල වාදය අකිරියවාදයත් නෙමෙයි, අහේතුකවාදයත් නෙමෙයි : (ශ්‍රාවක මහතෙක්): ඉර පායවන්නෙක් නෑ, පෑවීමක් තියෙනවා! (ස්වාමීන් වහන්සේ): ආන්න ඒකයි! දැන් පෑවීමක් තියෙනවා, ඒකත් මහත්මයා මෙහෙමයි. පෑවීමක් තියෙනවා කිවුවොත් අහේතුක වාදයක් වෙන්නත් පුලුවන් නේ! හේතු – ඵල වාදය කියන එකේදී පායන හේතුවකුත් තියෙනවා. අන්න ඒකයි, ඔවු ඔවු! කරන කෙනෙක් නෙමෙයි, කරන ක්‍රියාවලියක් සිද්ධ වෙන ආකාරයක් තියෙනවා – හේතු ඵල ක්‍රමයක්! ඒ ඒ හේතුවෙන් ඒ ඒ ඵලය. එක හේතුවක් එකකට ඵලය වෙනවා, තව එකකට හේතුව වෙනවා. ඒක තව එකකට ඵලය වෙනවා, ඒක තව එකකට හේතුව වෙනවා. එකක් එකක ඵලය, එකක හේතුව. ඒ ක්‍රමයටයි හේතු – ඵල හැදෙන්නේ. (ශ්‍රාවක මහතෙක්): එතකොට, අහේතුකත් නෙමෙයි? (ස්වාමීන් වහන්සේ): අහේතුක නෙමෙයි, අකිරියවාදයත් නෙමෙයි! අහේතුකවාදයත් නෙමෙයි! ඒවා ඔක්කෝම 62ක් මිත්‍යා වාද වලට අයිතියි. මේ හේතු – ඵල ධර්මය කියන්නේ අන්න ඒකයි. පූර්ණ විද්‍යාව, ඕක හරි ගැඹුරුයි! ඒ නිසා, ඒක නිසා ඕකේ තියෙනවා “ප්‍රවෘත්ති පටිච්චසමුප්පාද“ ඔය. “පටිසන්ධි පටිච්චසමුප්පාද“ ඒ ඒ විදිහට යන්න ඕනේ. පටිච්චසමුප්පාදය කියන්නේ මේ මහා සාගරය වගේ පටිච්චසමුප්පාදය! “ඇහැ සංඛතයි, පටිච්චසමුප්පන්නයි – රූප සංඛතයි, පටිච්චසමුප්පන්නයි, ක්ෂය ධර්මයි, වය ධර්මයි” පෙන්වලා තියෙනවා මෙච්චර ලස්සනට. “කන සංඛතයි – පටිච්චසමුප්පන්නයි, ශබ්දය සංඛතයි – පටිච්චසමුප්පන්නයි, නාසය සංඛතයි – පටිච්චසමුප්පන්නයි, ගන්ධයෝ සංඛතයි – පටිච්චසමුප්පන්නයි, එහෙනම් මේ බාහිර ලෝකයත් පටිච්චසමුප්පන්නයි!” * දැන් මොකද්ද ඒ? කොහොමද බාහිර ලෝකය පටිච්ච සමුප්පන්න වෙන්නේ? එහෙනම් අභ්‍යන්තර පටිච්චසමුප්පන්න තාවය මොකද්ද, බාහිර පටිච්චසමුප්පන්න තාවය මොකද්ද? දැන් මේ පටිච්චසමුප්පාද ධර්මතාවය පෙන්වලා දුන්නේ සත්ත්වයෙක් – පුද්ගලයෙක් ඉන්නවා කියලා පෙන්වන්න නෙමෙයි, මේ සත්ත්ව – පුද්ගල – ද්‍රව්‍ය – වස්තු කියන මේ සියලු පැවැත්ම තුළ යථාර්තය පෙනවන්නයි! මේවා හටගන්න හැටි පෙන්වන්න. හටගන්න හේතුව, හටගන්න ආකාරය, නැති කරන්න හේතුව, නැති කරන විදිහ! ඔය කියන කාරණා 4 විග්‍රහ කරනකොට මුලු ලෝකය ම අයිතියි!
වේදනා, තණ්හා, උපාදාන – නිරුක්තියෙන් එන නිවැරදි අර්ථ ගනිමු : අභ්‍යන්තරය, බාහිරය කියලා අමුතුවෙන් හටගත්ත එකක්, අක්‍රීයව හටගත්ත එකක් නෑ! අහේතුකව හටගත්ත එකක් නෑ! ඔක්කෝම හේතු – ඵල ධර්මතාවයට අනුවයි හටගන්නේ. හටගන්න ආකාරය පෙන්වන්න තමයි මේ පටිච්ච සමුප්පාද ක්‍රියාදාමය විග්‍රහ වුනේ. ඒක තමයි මේ බොහෝ කොටම සත්ත්වයෙකුට ම සම්බන්ධ කරලා පෙනවන්න ගියේ. දැන් “උපාදානය” කියන්නේ දැඩිව අල්ලා ගැනීම කියන වචනයෙන් නේ අපි අරන් පුරුදු වෙලා තියෙන්නේ. උපාදානය කියන්නේ දැඩිව අල්ලා ගන්නවා. දැන් බුදුරජාණන් වහන්සේගෙන් වච්චගොත්ත පරිබ්‍රාජකයා අහනවා, “ස්වාමීනි, උඩ යන ගිණි රොටුවට උපාදානය මොකද්ද? හුළඟ උපාදානයි, වාතය උපාදානයි” බුදුරජාණන් වහන්සේ උත්තරයක් දෙනවා. * දැන් වාතයයි, ගිණි රොටුවයි දෙකට හිතක් තිබුණාද? උපාදානයක් ගැන කිවුවේ නැද්ද? බුදුරජාණන් වහන්සේ උපාදානයක් තිබෙන තැනක් කිවුවා නේ! “උඩ යන ගිණි රොටුවට වාතය උපාදානයි!” එහෙනම්, ගිණි රොටුවට උපාදානයක් පෙන්වූවා බාහිර ලෝකයේ. දැන් අපි උපාදානය ගැන කතාකරනකොට කියනවා, “හිතෙන් දැඩිව අල්ලා ගත්තා නම් ඒකට උපාදානය” කියනවා. දැන් එතකොට කෝ ගැලපීමක්? අන්න මේක තමයි කියන්නේ, වචනයේ ම නිරුක්තියක් තියෙනවා. “උප + ආදාන” කියන්නේ “ආසන්නයට ඇදිලා හිටිනවා!” ආසන්නයට ඇදී හිටීමට කියනවා උපාදාන. තණ්හා කියලා කියන්නේ? “තන්හි හා වෙන නිසා තණ්හා” කියලා කියනවා. “තන්හි + හා” – තන්හි හා වෙන්නේ තණ්හා යි! යමක් යම් තැනක “හා වෙනවා” ද, තණ්හා – ඇලෙනවා! ඇලීමයි බැඳීමයි කියන එක තමයි තණ්හා උපාදාන කියන එකට පෙන්වුවේ. මේ හිත ගැන සම්බන්ධයක් මෙතන නෑ! මෙ තියෙන්නේ එක්තරා ක්‍රියාදාමයක් සිද්ධ වෙනහැටි. වේදනා කියන්නේ? “වීමක් දනවන්නේ වේදනා!” ඒ වීමක් දනවන එක හිතට දැනෙන හැටියි මේ අපිට රිදෙනවා, කැක්කුමයි, ආසයි, හොඳයි කියලා දැනෙන්නේ. ඒක – ඒක වේදනා වල ලක්ෂණයක්, දැනෙන හැටි! තණ්හා ලක්ෂණයක් තියෙනවා, දාලා යන්න බෑ! හිත ඇදි – ඇදී යනවා. ඒ තණ්හා වල ලක්ෂණය. උපාදානයේ ලක්ෂණයක් තියෙනවා, බැඳිලා. අතහැරගන්න බෑ! ඒකයි කිවුව උපාදානයේ ලක්ෂණය, ඒ ලක්ෂණයට උපාදානය කියලා අද හිතාගෙන ඉන්නවා! තණ්හාවේ ලක්ෂණයට තණ්හාව කියලා හිතාගෙන ඉන්නවා. වේදනා වල ලක්ෂණයට වේදනාව කියලා හිතාගෙන ඉන්නවා. මේකෙන් අපිට පැටලෙනවා! ඒ නිසා සත්ත්ව – පුද්ගලත්වයට ම සම්බන්ධ වෙන්න යනවා පටිච්ච සමුප්පාදය. හිතක් නැති තැන පටිච්ච සමුප්පාදයක් කොයින්ද කියලා ප්‍රශ්නයක් එනවා.
පටිච්ච සමුප්පාදයට අනුකූල වන්නේ සත්ත්වයෝ පමණක් නෙමෙයි : දැන් බුදුරජාණන් වහන්සේ සත්ත්ව – පුද්ගල භේදය අයින් කරන්නයි පටිච්ච සමුප්පාදය දුන්නේ, හේතු – ඵල පෙන්වන්න. මොන සතෙක් ද ඔය අහන්නේ? කවුරු විඳින එකක් ද අහන්නේ? අන්න ඒක පෙන්වන්නයි දුන්නේ, සිද්ධ වෙන හැටි පෙන්වන්න. එහෙනම්, මෙන්න මේ ක්‍රියාදාමය සිද්ධ වෙනකොට, දැනෙන ආකාර තියෙනවා, අන්න ඒ ස්වභාවයන් තමයි අපි මේ රැවටිලා ඉන්නේ, ඒක ඒකේ හැටියක් කියලා. වේදනා කියන්නේ, වීමක් දනවනකොට දැනෙන ආකාරයක් තියෙනවානම් ලක්ෂණයක්. ඒකට වේදනා කියලා අපි හිතන් ඉන්නවා. වීමක් දැනීම ක්‍රියාවලියක්, ඒකේ ලක්ෂණය තව එකක්. තන්හි හා වීම ක්‍රියාවලියක්, ඒකේ ලක්ෂණය තව එකක්. උපාදාන හෙවත් ආසන්නයට බැඳිම – ඇදී සිටීම තව එකක්, ඒකේ ලක්ෂණය තව එකක්. භව කියන්නේ ක්‍රියාවලියක්, භව ලක්ෂණය තව එකක්. ජාති කියන්නේ ක්‍රියාවලියක්, ජාති වල විද්‍යාමාන වෙන ලක්ෂණය තව එකක්. මේ හැම එකකම තියෙන්නේ ඔය විද්‍යා සිද්ධාන්තයක්. එතකොට දැන්, මලක් පිපිලා තියෙනවා. මම පොඩ්ඩක් ඔය විග්‍රහයක් කරලා පෙන්වන්නම් ඔය “මනෝ පුබ්බංගමා ධම්මා” කියන – මුලදී ඕක, මේ මානසිකත්වයේ තියෙන අවිද්‍යා – තෘෂ්ණා දෙකෙන් ගොඩනඟන මානසිකත්වය හා සම්බන්ධයි. ඒ සම්බන්ධයෙන් ගිහිල්ලා, අතු – රිකිල්ල ගියා වාගේ ආධ්‍යාත්මික – බාහිර කියන දෙපැත්තකට මේක විහිදිලා ගියා වගේ – යන්නේ එහෙමයි. නාමරූප වෙන් වෙනකොට, “අභ්‍යන්තර නාමරූප” සහ “බාහිර නාමරූප“ කියන දෙකෙන් “මම” “මගේ” කියන දෙකට වෙන් වෙලා යනවා ලෝකයට. “මමයි ලෝකයයි” හැදෙන ආකාරයට, පටිච්ච සමුප්පාදයයි දෙකම. අන්න එතෙන්ට යනකොට, නාමරූප කියනකොට, අභ්‍යන්තර නාමරූප – බාහිර නාමරූප කියන දෙකෙන් අභ්‍යන්තර නාමරූප වලට ඇස–කන–දිව–නාසය–ශරීරය මන හැදෙන පැත්තට එනවා. රූප–ශබ්ද–ගන්ධ–රස–ස්ඵර්ශ–ධර්මයන් වැටෙනවා බාහිර නාමරූප කියන පැත්තට.
නාමරූප කියපු පලියට හිතයි–ගතයි කියලා ගත්තොත් වැරදියි : එතකොට, “නාමරූප” කියන වචනයත් තෝරා ගන්න ඕනේ. නාමරූප කියන එකෙත් අර්ථ ගොඩාක් තියෙනවා. හිතයි–ගතයි දෙකටත් නාමරූප කියනවා. මේ එක අවස්ථාවක. නම්‍යතාවය හා අනුකූල රුප්පනයටත් නාමරූප කියනවා. මේ තව එකක්. නම්‍යතාවයක් දෙන්න – රවුම්, අපිට ඕනේ ගෝලයක් හදන්න. ගෝලයක නම්‍යතාවයක් දුන්නොත් යම්කිසි සතර මහා භූතයන් ගෙන් එකතු කරපු ගුලියකට, නම්‍යතාවයට අනුකූලව රුප්පනය වුන එක ගෝලය. හැබැයි, නම්‍යතාවය ඒ රුප්පනයෙන් අයින් කරන්න බෑ! ඒ නම්‍යතාවය අහක් කළොත්, ගෝලය විදිහට හිටින්නේ නෑ! එහෙනම්, ගෝලයක් කියලා පෙන්වන්න බෑ! කෝටුවක් වගේ හැදුවා නම්, නම්‍යතාවය කෝටුවක් විදිහට තිබුණා නම්, ඒ අනුව කෝටුව කියලා එකක් විද්‍යාමාන වුනා, සතර මහා භූතයන් ගෙන්. හැබැයි, නම්‍යතාවය අහක් කළොත් එහෙම, කෝටුව කියලා පේන්න විදිහක් නෑ. අන්න ඒක තමයි කියන්නේ, නාමයයි රූපයයි අයින් කරන්න බෑ! කිවුව නම්‍යතාවය – ඔන්න ඕක – නාමරූප ඕකයි! දැන් නාමයෙන් රූපය අයින් කරන්න බෑ කියනකොට, හිතෙන් ගත අයින් කරන්න බෑ කිවුවොත් ඇත්තද? දැන් හිත, හිත නාම කියනවා, ගත රූප කියනවා කියලා ගත්තොත්, මිනිහෙක් මරලා දැම්මාට පස්සේ කෝ නාමය එතන? එතන හිත තියෙනවද? කඳ නම් තියෙනවා! අයින් කළේ නැද්ද? වෙන් කළේ නැද්ද? එහෙනම්, නාමයෙන් රූපය වෙන් කරන්න බෑ කියපු තැනක් අපේ ධර්මයේ තියෙනවා. අන්න, නම්‍යතාවය සහ අනුකූල රුප්පනය වෙනස් කරන්න, අයින් කරන්න බෑ! ඒකයි එතන අයින් කරන්න බැරි නාමරූප දෙක. හිතන නාම කියන්නේ, නම්‍යතාවයක් යටතේ යමක් හැඩගස්වන්නට මූලික වෙන නිසා. අන්න, නාම කියන එක එතන “නම්‍යතාවය” කියන එකයි. යමක් නම්‍යතාවයට පත් කරන්නේ නාමයි. හිතෙන් යමක් නම්‍යතාවයට පත් කරන නිසා නමන්න පුලුවන්. ඒ නිසා ඒ ආධාරකය, කියන්නේ ආදේශකයක් වශයෙන් ආදේශ නාමයක් දෙනවා හිතට නාම කියලා, ඒකයි හේතුව. යම් නම්‍යතාවයක් දෙන ආකාරයෙන් ඒ හේතුවෙන් ඒකට නාම කියනවා. එතන නාම කියන්නේ ඒකයි. අපි සම්මත කරගත්ත “නාම” තියෙනවා. යමක් පෙන්වන්න පනවාගත්ත නමක්, ඒ හේතුවෙන් ඒකට “නාම” කියනවා. ඉතින් “නාම” කියන එක හුඟාක් විග්‍රහ සහිත එකක්. ඉතින් ඒකේ නාමරූප කියපු පලියට, සියල්ලම හිතයි ගතයි කියලා ගත්තොත් වැරදියි! ඒ ඒ – දැන් බාහිර නාමරූප කියන්නේ නම්‍යතාවයට අනුකූලව සතර මහා භූතයන් ගේ හැඩගැස්මක් ඇති කරන්නේ ඒ නාමරූපයි. අභ්‍යන්තර නාමරූප කියන්නේ, ගතක්-හිතක් සකස් කරලා දෙන්නා වූ එක නාමරූපයි, ඒ පැත්තෙන් හදලා දෙන එක. එතකොට මේ නාමරූප කියන්නේ ඒ වගේ සම්පිණ්ඩනයක්, විග්‍රහ කරලා ගන්න ඕනේ එකක්.
තැනට ඔබින විදිහට නිරුක්ති සකස් කරගත යුතුයි : දැන් පුවක් කිවුවහම එක පුවක් ජාතියක් නෙමෙයි! මඩ පුවක් කියන්නෙත් පුවක්, රබ්බොඩ කිවුවත් පුවක්, නිලබොඩු කිවුවත් පුවක්, එක එක නම් වලින් කියනවා. එතකොට, රට පුවක් කියනවා, ඉතින් කල්පිටි පුවක් කියනවා, එක එක විදිහට අපි කියනවා. මොනවා කළත් පුවක් කියන වචනෙට කියනවා. ඉතින්, එතකොට අපිට කිවුවොත් එහෙම “විටක් කන්න පුවක් ගෙඩියක් ගේන්නකෝ” අපි ගිහිල්ලා අර මේ නිලබොඩු කියන ඒවායේ තියෙන අන්තිම ළදරු, මොකුත් තුරුකුලෑ ගෙඩියක් ගෙනල්ලා දෙනවා, “ආ” කියලා, නමුත් මොකද්ද මේ ගෙනාවේ? පුවක් ගෙඩියක් නේ ඉල්ලුවේ, පුවක් නෙමෙයිද? පුවක් නේන්නම් ඉතින්, මොනවා කියන්නද? පුවක් ගෙඩියක් ඉල්ලුවා, මං පුවක් ගෙඩියක් ගෙනල්ලා දුන්නා. ඕවා පුවක් නෙමෙයි යෑ! හරියන්නේ නෑ නේ වැඩේ. විටක් කන්න පුවක් ගෙඩියක් ඉල්ලුවා නම් ඒ වෙලාවට මොකද කරන්න ඕනේ? ඒකට අවශ්‍යය කරන රබ්බොඩ ගෙඩියක්, ඒ ජාතියේ පුවක් ගෙඩියක් ඒකට ගෙනත් දෙන්න ඕනේ, ඒකට ගැලපෙන එකක්. පුවක් වුන පලියට කරන්න බෑ, තැනේ හැටියට ගන්න ඕනේ. අන්න ඒකට කියනවා තැනට ඔබින විදිහට නිරුක්ති සකස් කරගන්න ඕනේ, නිරුක්ති එන්න ඕනේ. “උක්තයෙන් නිර්ණය වන්නේ නිරුක්ති!” උක්ත කාරණයෙන් කියන්නේ, උක්ත – උක්ත කියන්නේ ඒකේ මූලික වෙච්චි ප්‍රධාන දේ. ඒකෙන් නිර්ණය කරන්නේ නිරුක්ති. අන්න නිරුක්ති කියන එකේ නිරුක්තිය! නිරුක්ති කියන පදයේ නිරුක්තිය ඒකයි. දැන් එතකොට තේරුම් ගන්නකෝ නිරුක්ති තේරුම් ගන්න. යමකින් නිර්ණය කරන්නේ නිරුක්ති. දැන් නිරුක්ති කියන පදයෙන් පෙන්වන්නේ යම්කිසි වචනයක් කිවුවහම ඒකෙන් මොකද්ද කිවුවේ? තැනට ඔබින විදිහට ගන්න ඕනේ. “බට ලීයේ කජු තියෙනවා, බට ලීයේ පුරුක් තියෙනවා.” දැන් ඒ උක්තයෙන් නිර්ණය වෙන එක බලන්න. දැන් බටලීය කියන පලවෙනි උක්තයෙන් නිර්ණය වුනේ, බට ලීයේ කජු තියෙනවා – මේ ගමකට කියන නමක්! එතන බට ලීය කිවුවේ ගමකට. බට ලීයේ පුරුක් තියෙනවා – එතන නිර්ණය වුනේ ගහකට. අන්න නිරුක්ති!
කුමරා–කුමරී විඤ්ඤාණ හැදිලා ඉවරයි මවු කුසට බහිනකොටත් : එහෙනම්, නිරුක්ති දකින්න ඕනේ හැමතැනම නාමරූප කියලා තිබිච්ච පලියට ඒ නාමරූප කොතන – ගැලපෙන එක මොකද්ද? දැන් “විඤ්ඤාණ පච්චයා නාමරූපං” කියන තැන මොන නාමරූප ද කිවුවේ? ඉතින් එකින් එකට බලන්න. දැන් “නාමරූප පච්චයා සළායතනං, සළායතන පච්චයා නාමරූපං” මෙහෙමත් යෙදෙනවා. ඒ ඒ තැන් වල යෙදෙන නාමරූප මොනවාද? ඒ නිරුක්ති දකින්න ඕනේ. හරීම ගැඹුරු තැන් ඕවා! දැන් බුදුරජාණන් වහන්සේ අහනවා, “විඤ්ඤාණය මවු කුසට බසින විට නාමරූපයක් හටගන්නවාද?” එහෙම ඉතින්, ආනන්ද හාමුදුරුවෝ “එහෙමයි ස්වාමීනි” කියලා උත්තර දෙනවා. “ඒ විඤ්ඤාණය මවු කුසෙන් බැහැර ගියොත් නාමරූපයක් බඩේ හැදෙනවාද? ඒ නාමරූපය වැඩෙනවාද?” ඉතින්, එතන වැඩෙන එකකුයි නාමරූපය. “විඤ්ඤාණය මවු කුසට ගිහාම නාමරූපය බඩේ වැඩෙනවාද නැද්ද?” කියලා අහනවා, ඉතින් “වැඩෙනවා” කියනවා. “ඒ විඤ්ඤාණය ඉවත ගිහාම නාමරූපය වැඩෙනවාද?” ඉතින් “නෝ හේතං භන්තේ” කියනවා, “නෑ ස්වාමීනි වෙන්න හේතු නෑ“ කියනවා. * එහෙනම්, ඒ නාමරූපේ කිවුවේ මොකද්ද? කළල රූපයක් වශයෙන් මේ බඩ ඇතුලේ දරුවා වැඩීගෙන එනකොට, නම්‍යතාවයට අනුව ඒක රුප්පනය වෙවී, හැදි-හැදී, වැඩි-වැඩී එනවා. ඒ විඤ්ඤාණය නිසා ලබන ශක්තියෙන් තමයි ඒක වැඩි වැඩී එන්නේ. විඤ්ඤාණය ඉවත් වුනාට පස්සේ අරක වැඩෙන්නේ නෑ! අන්න නාම – එතන “විඤ්ඤාණ පච්චයා නාමරූපං” කියලා පෙන්නුවේ සත්ත්වයෙක් ගේ සසර ගමන තුළ ගිහිල්ලා, බඩට ගිහිල්ලා උප්පත්ති වෙන නාමරූප හටගන්නේ ඔන්න ඔහොමයි. “සංඛාර පච්චයා විඤ්ඤාණං” කියන තැන පෙන්නුවේ අන්න අර අන්තරාභවිකයා. මොකද, විඤ්ඤාණය තනිව හටගන්නේ නෑ. “රූපයෙන් තොරව, විඤ්ඤාණයෙන් තොරව, සංඥාවෙන් තොරව, සංඛාරයෙන් තොරව විඤ්ඤාණයේ ගමනක් හෝ හිටීමක්, නැඟීමක් හෝ වැඩීමක් හෝ චුතියක් හෝ නොකියමි!” එහෙනම්, විඤ්ඤාණය කියන එකේ ස්වභාවයට රූපයක්, වේදනාව, සංඥාව, සංඛාර තියෙන්න ඕනේ. එතැනකයි විඤ්ඤාණයක් විද්‍යාමාන වෙන්නේ. * එහෙනම්, විඤ්ඤාණයක් යම් තැනක විද්‍යාමාන වෙනවා නම්, රූපයක් එතන තියෙන්න ඕනේ. රූපයක් නැතුව විඤ්ඤාණයක් කොතනක වත් විද්‍යාමාන වෙන්නේ නෑ! එහෙනම්, විඤ්ඤාණය මවු කුසට බහිනකොට, “කුමරෙකුගේ හෝ කුමරියකගේ විඤ්ඤාණයක් මවු කුසට බැසගනී ද…” කුමරා – කුමරී හැදිලා ඉවරයි නේද බුදුරජාණන් වහන්සේ දේශනා කරනකොට විඤ්ඤාණය මවු කුසට බහිනකොට? හොඳට පැහැදිලිව දේශනා කරලා තියෙනවා නේ! “ආනන්ද, කුමරෙකුගේ හෝ කුමරියකගේ විඤ්ඤාණයක් මවු කුසට බැසගනීද, මවු කුසේ නාමරූපය හැදෙනවා. විඤ්ඤාණය මවු කුසෙන් ඉවත යාද, නාමරූපය හැදෙන්නේ නෑ! ඒ නිසා කියනවා විඤ්ඤාණ පච්චයා නාමරූපං!” අන්න, සසර ගමනේ දී, අපේ සසර ගමනට යනකොට මේ පටිච්ච සමුප්පාදයක් ක්‍රියාත්මක වෙන හැටි පෙන්වුවා.
පටිච්ච සමුප්පාදය හෙවත් ධර්මය යනු දරන ස්වභාවයයි : මේ සියලුම තැන පටිච්ච සමුප්පාද චක්‍ර වලින් පිරිලා තියෙන්නේ. (ශ්‍රාවක මහතෙක්): සියුම් ව සහ විශාල වශයෙන්. (ස්වාමීන් වහන්සේ): අන්න ඒකයි! කුඩා සහ මහත් හැම දෙයක් ම පටිච්ච සමුප්පාද චක්‍ර වලට අයිතියි. ඒ නිසා “මහා සාගරය වාගේ” කිවුවේ ඔන්න ඕකයි. ඉතින් මේ පටිච්ච සමුප්පාද චක්‍රය කියලා මේ මිනිහෙක් මැරිලා උපදින තැනට විතරක් අද අරගෙන ඉන්නවා, අන්න ඒකයි. දැන් නාමරූප පහල වෙන හැටි බලන්න ගිහාම – අන්න ඒකයි කියන්නේ! අංශු මාත්‍රයේ පවා පටිච්ච සමුප්පාද චක්‍ර! ක්‍රියානු – පටිච්ච සමුප්පාදකයි ඔක්කෝම, මේ බාහිර හැම දෙයක් ම ඒ වගේ. දැන් මං ඕකට පෙන්වලා දෙන්නම්, දැන් මලක් හැදෙනකොට පටිච්ච සමුප්පාද ක්‍රියාවලිය ඒකට ගලපන හැටි. මේක තමයි දහම් දකින හැටි. දහම් දැකීමේ දී මුලු ලෝකෙම දකින්න පුලුවන් පටිච්ච සමුප්පාදය දැක්ක දාට. “යෝ පටිච්ච සමුප්පාදං ඵස්සති සෝ ධම්මං ඵස්සති – යමෙක් පටිච්ච සමුප්පාදය දකී නම් ඔහු ධර්ම දකී, ධර්මය දකිනවා!” * ධර්මය කියලා කියන්නේ මේ ත්‍රිපිටක ධර්මය පොතේ ලියලා තියෙන අකුරු ටික නෙමෙයි, මේ ලෝකේ දරන හැටි! ධර්ම කියන්නේ දරනවාට, අන්න ඒකයි! මේ “යමක් යම් සේ දරන්නේ ධර්ම වලින්!” අන්න ඒකයි, යමක් යම් සේ දරනවා. නීති වලට විතරක් නෙමෙයි, දැන් යමක් යම් සේ දරනවා. ඒක එහෙම දරන්නේ ඇයි? එහෙම පවතින්නේ ඇයි? මොනවා නිසාද? අන්න ඒක විග්‍රහ කරගන්න ඕනේ. අන්න එතකොට ඒකට අවශ්‍යය කරන දේවල් යමක් සම්බන්ධ වෙන්න ඕනේ, ඒක දරන ක්‍රමයක් තියෙනවා – ක්‍රම රටාවක්, එහෙමයි හැදෙන්නේ.
රෝස මලක පටිච්ච සමුප්පාදය දකිමු : දැන් පිපුනා මලක්! දැන් අපි “ජාති“ කියන එක දැන් පටිච්ච සමුප්පාදය මේ කාලේ අපිට උගන්වන්න හදන්නේ මේ සත්ත්ව පුද්ගලයින්ට සම්බන්ධ කරලා විතරයි. බුදුරජාණන් වහන්සේ, සත්ත්ව–පුද්ගල–ද්‍රව්‍ය–වස්තු කියන මේ භේදයක් තියන්නේ නැතුව, හේතු–ඵල වාදය පෙන්වන්න, ධර්මතාවය පෙන්වන්නයි පෙන්වලා දුන්නේ පටිච්ච සමුප්පාදය. එහෙනම් මේක “ජාති” කියනකොට, දැන් “මල් ජාති”, අපේ ඔය වචනයක් අදත් තියෙනවා. ගස් ජාති, ගල් ජාති, මල් ජාති, කොල ජාති, වැලි ජාති, ජාති කියන වචනය හැම තැනම දාලා තියෙනවා, මිනිස්සුන්ට විතරක් නෙමෙයි, සත්ත්වයින්ට විතරක් නෙමෙයි, හැම දේකටම! එහෙනම්, “ජාති” කියන එකට ඒවා ඔක්කෝම අයිතියි! එහෙනම්, මල් ජාතියක් – අපි හිතමු රෝස මලක්, මොනවා හරි කමක් නෑ, ගත්තා මල් ජාතියක්. දැන් අපිට බලන්න ඕනේ, ජාතියක් තියෙනවා. දැන් “ජාති පච්චයා ජරා මරණං“ – දැන් එතනත් මොකද්ද ජරා මරණය? ඒ මල් ජාතියක ජරාවක් දකින්න පුලුවන් ද ඒ මල පිපුනේ නැත්නම්? දැන් පරවෙන්න එන රෝස මලක් දැක්ක හැකිද රෝස මලක් පිපුනේ නැත්නම්? දකින්න බෑ නේ! එහෙනම් දැන් ආං රෝස මල වැටුනා, බිම – නටුවෙන් ගැලවිලා. රෝස මලේ මරණය! රෝස මල් මරණයක් දකින්න පුලුවන්ද රෝස මලක් ජරාවට පත් වෙලා මැරෙන්න පිපුනේ නැත්නම්? එහෙනම්, රෝස මල් ජාතියක් ලෝකේ තියෙනකන් රෝස මලක ජරාවක් හෝ රෝස මලක මරණයක් දැක්කහැකි. එහෙනම්, ජරා මරණ අපිට මේ සත්ත්වයින්ට-පුද්ගලයින්ට වෙන් කරලා නෑ! හැම දේටම පොදුයි ජරා-මරණ. යමක් හටගත්තා නම් ජරාවට පත් වෙලා මරණයට පත් වෙනවා. අන්න පත්වෙලා එන පොදු ස්වභාවය! අන්න රෝස මලේ ජරා-මරණය. එහෙනම්, රෝස මල කියන ජාතිය පිපුන නිසයි ඒකේ ජරා-මරණය අපි දැක්කේ, ජාති පච්චයා ජරා මරණං කියන එක රෝස මලට ඒ පටිච්ච සමුප්පාදයයි මේ කියන්නේ, තේරුණා නේ! අන්න, රෝස මලේ ජාතිය කොහොමද හටගත්තේ? සිද්ධාන්තය මොකද්ද? “භව පච්චයා ජාති“ සිද්ධාන්තය. දැන් “භව” කියන්නේ? වීමක්, නිර්මාණය! නිර්මාණය නිසා ජාති නිපදවෙනවා. දැන් නිර්මාණයක් හැදෙන්න ඕනේ රෝස මල කියන එක විද්‍යාමාන වෙලා, පිපිලා එන්න. ඒකට අවශ්‍යය දේවල් එතෙන්ට ඇවිදිල්ලා නිර්මාණය වෙන්න ඕනේ. එහෙනම්, මොකද්ද වෙන්නේ? “උපාදාන පච්චයා භවෝ“ – මේ නිර්මාණය වෙන්න නිකන් බෑ! රෝස මල හැදෙන්න, නිර්මාණය වෙන්න අවශ්‍යය කරන, ලඟට ඇදෙන්නේ මොනවාද? “උපාදානයක්” තියෙන්න ඕනේ, “ආසන්නයට ඇදෙන යමක්” තියෙන්න ඕනේ. ආසන්නයට මොනවාද ඇදෙන්නේ? ආපෝ ධාතු, තේජෝ ධාතු, වායෝ ධාතු, පඨවි ධාතු කියන ධාතු හතරේ සංකලනයෙන් හටගත්ත ඕජසක් අර රෝස මලේ නැට්ට දිගේ ගිහිල්ලා, රිකිල්ල දිගේ ඇවිදිල්ලා, නටුවෙන් ඇතුල් වෙලා, අර මල පිපෙන තැනට ගිහිල්ලා මොකද වෙන්නේ? ආසන්නයට උපාදාන වෙන්න ඕනේ! එතකොට, ඒකෙන් තමයි නිර්මාණය කරලා, භව කරලා ජාතියක් කියලා රෝස මල් ජාතිය පහල කරන්නේ!
රෝස මලක පටිච්චසමුප්පාදය : අර ආපෝ ධාතු, තේජෝ ධාතු, වායෝ ධාතු, පඨවි ධාතු කියන ධාතු හතරෙන් හටගත්ත සංකලනය අර රෝස මලේ රිකිලි දිගේ ඇවිදිල්ලා, අර නටුව කියන තැනින් ගිහිල්ලා, ඒ පිපෙන රෝස මල කියන තැනට පිපෙන්න – “තන්හි හා” වෙන්න ඕනේ – “තණ්හා” වෙන්න ඕනේ! එතකොට තමයි ආසන්නයට ඇදලා අරගෙන, නිර්මාණය කරලා, උපාදාන කරලා, භව කරලා, ජාතිය වශයෙන් රෝස මල පුප්පවන්නේ. අන්න උපාදාන වෙන හැටි! “තන්හි හා” වෙනවා. එතකොට, “වේදනා පච්චයා තණ්හා” ඊලඟ සිද්ධාන්තය. “වීමක් දනවන්න” ඕනේ “තන්හි හා” වෙන්න. නැත්නම්, අර ඕජස කියන එක හැදෙන්න ආපෝ ධාතුව, තේජෝ ධාතුව, වායෝ ධාතුව, පඨවි ධාතුව කියන ධාතු හතර එකට සංකලනය වීමක් සැකසෙන්න ඕනේ. “ධන” වෙනවා කියන්නේ? “සෘණ” වෙන්නේ නෑ, ධන වෙනවා. “ධන” කියන්නේ එකතු වෙනවා කියන එකයි. යම්කිසි නිර්මාණය වීමක් එක් වෙන්න ඕනේ. ධාතු හතරක එක් වීම නිසා අන්න, “වේදනා” වුනා – වීමක් දනවුනා, වේදනා වුනා. අන්න, වේදනා වුන එක මොකද කරන්නේ? ඒකෙන් තමයි, එක්වීමෙන් සකස් වුනේ අර ඕජස. එතකොට, “වේදනා” වෙන්න නම්, “ස්ඵර්ශ” වෙන්න ඕනේ. මොකද වෙන්න ඕනේ? ස්ඵර්ශයක් ලබනවා! මොනවාද ස්ඵර්ශ ලබන්නේ? ඔය මුල ට පොහොර ටික ස්ඵර්ශ වුනේ නැත්නම්, ජලය ටික ස්ඵර්ශ වුනේ නැත්නම්, අර කොලයට ඉර අවුව ස්ඵර්ශ වුනේ නැත්නම්, එතකොට කොහොමද මේකේ “වීම” නිර්මාණය වෙන්නේ? අන්න, “වීමක් දනවන්න” නම් ඒකට අවශ්‍යය ස්ඵර්ශය ම ලැබෙන්න ඕනේ. මොනවාද ස්ඵර්ශ වෙන්නේ? පොහොර, ජලය, හිරු එළිය, වාතය. ස්ඵර්ශ වෙන්න ඕනේ! අන්න “ඵස්ස පච්චයා වේදනා!” “සළායතන පච්චයා ඵස්සෝ!” – ඒවාට අවශ්‍යය දේ “ආය ස්ථාන” – ආයතන කියන්නේ එකතු වෙන ස්ථාන, අපි අර ඉස්සෙල්ලාත් ආයතන කිවුවේ මේ ඇහැ, කන නෙමෙයි, එකතු වෙන ස්ථාන කිවුවා නේ. එහෙනම්, පොහොර, ජලය සමඟ එතෙන්ට එකතු වෙන්නේ නෑ, මුල ලඟට. එතෙන්ට එකතු කරලා හරි දෙන්න ඕනේ, “ආයස්ථාන” කරන්න ඕනේ – ආයතන කරන්න ඕනේ. ඉර එළිය එතෙන්ට වදින විදිහට, ගස් කොලන් වලින් හෙවන තියෙනවා නම්, ඒක අහක් කරලා හරි හෙවනක් නැතුව හදලා දෙන්න ඕනේ. “ආය ස්ථානයක්” කරන්න ඕනේ – එකතු කරන ස්ථානයක් කරන්න ඕනේ. අන්න මේ වගේ, බාහිර සළායතන තමයි රූප-ශබ්ද-ගන්ධ-රස-ස්ඵර්ශ කියන ඒවා, ධර්ම කියන ඒවා, හටගන්න හටගන්න එතන ඒවා. ආධ්‍යාත්මික සළායතන තමයි ඇස-කන-දිව-නාසය-ශරීරය කියන එකට බලපාන සළායතන. දැන් මේ බාහිර ලෝකේ පෙන්වනකොට බාහිර සළායතන. අභ්‍යන්තර ලෝකය හදනකොට අභ්‍යන්තර සළායතන. අන්න “සළායතන පච්චයා ඵස්සෝ!”
මනස මූලික වෙලා සතර මහා භූත හැදෙන හැටි : “නාමරූප පච්චයා සළායතනං!” අන්න, ඔන්න ඔතන තමයි අපි ඇවිල්ලා “මනෝ පුබ්බංගමා ධම්මා“ කියන තැනට කිට්ටු කරලා එන්නේ. දැන් මොකද වෙන්නේ? මේ රෝස මල කියන එකට අවශ්‍යය වන්නා වූ රස ධාතුවක්, ආපෝ ධාතු – තේජෝ ධාතු – වායෝ ධාතු – පඨවි ධාතු වශයෙන් ලෝකේ හටගන්න, මේකට අවශ්‍යය කරන්නා වූ නම්‍යතාවය රුප්පනය වෙන්න ඕනේ, නැත්නම් නාමරූපය නිපදවෙන්න ඕනේ. එහෙනම්, නම්‍යතාවයට ගැලපුනා වූ රූපයෝ හටගත්තහාම, ශුද්ධාෂ්ඨක වශයෙන් හටගන්නා වූ මූල නිර්මාණයේ කොටසක් ආපෝ ධාතු වශයෙන් නම්‍යතාවයක් ගන්නවා, කොටසක් තේජෝ ධාතු වශයෙන් නම්‍යතාවයක් ගන්නවා, කොටසක් වායෝ ධාතු වශයෙන් නම්‍යතාවයක් ගන්නවා, කොටසක් පඨවි ධාතු වශයෙන් නම්‍යතාවයක් අරන් රුප්පනය වෙනවා. අන්න නාමරූප හැදුනා! නාමරූප වශයෙන් ගත්තහම, නම්‍යතාවයයි-රුප්පනයයි, නම්‍යතාවයයි-රුප්පනයයි. අන්න ඒ ටික තමයි ආපෝ ධාතු වශයෙන් තියෙන්නේත් ශුද්ධාෂ්ඨක! තේජෝ ධාතු වශයෙන් ගත්තත් තියෙන්නේ ශුද්ධාෂ්ඨක! බිඳලා බැලුවොත් අන්තිමට ශුද්ධාෂ්ඨක! වායෝ – පඨවි කියලා ගත්තත් අන්තිමට ශුද්ධාෂ්ඨක! ආපෝ–තේජෝ–වායෝ–පඨවි–වර්ණ–ගන්ධ–රස–ඕජා කියන ගති අට. ගති අටෙන් තමයි හටගන්නේ. ඉතින්, ආපෝ-තේජෝ-වායෝ-පඨවි-වර්ණ-ගන්ධ-රස-ඕජා කියන්නේ ගති අටක්. ගති අටෙන් හටගන්නවා ආපෝ ධාතු – ආපෝ භූත, තේජෝ භූත, වායෝ භූත, පඨවි භූත – භූත හතර! එතකොට, ආපෝ භූතයෙන් පටන්ගෙන, ආපෝ මහා භූත, තේජෝ මහා භූත, වායෝ මහා භූත, පඨවි මහා භූත කියලා මේක ඝනීභවනය වෙනවා, තව අවස්ථාවක්! අන්න ඒකෙන් හටගන්නා ඊලඟ අවස්ථාව ආපෝ ධාතු – තේජෝ ධාතු – වායෝ ධාතු – පඨවි ධාතු කියලා ධාතු බවට ඝනීභවනය වෙනවා. අන්න ඒ ධාතු හතර එක් වීමෙන් තමයි මේ ලෝකේ සත්ත්ව–පුද්ගල–ද්‍රව්‍යය–වස්තු පහල වෙන්නේ!
රූප නිපදවන්නේ වේදනා භුක්තිය බලාපොරොත්තුවෙන්! : දැන් අවස්ථා ගාණකට එන්නේ. ඉස්සෙල්ලාම එන්නේ, ගතියෙන් එන්නේ. ඒ නිසා ඉස්සෙල්ලා ම මනසට සම්බන්ධ වෙච්ච මනෝ ලක්ෂණයෙන් තමයි ගති හටගන්නේ. අවිද්‍යාවෙන් ගති හතරකුයි, තෘෂ්ණාවෙන් ගති හතරකුයි තියෙනවා. අවිද්‍යා-තෘෂ්ණා අත්වැල් බැඳගත්ත දහම් දෙකක්. ඔන්න ඔය ගති හතර ක්‍රියාත්මක වීම නිසා, ගති අට ක්‍රියාත්මක වීම තමයි ආපෝ-තේජෝ-වායෝ-පඨවි-වණ්න-ගන්ධ-රස-ඕජා අයින් කරන්න, වෙන් කරන්න බැරි “ශුද්ධාෂ්ඨකය” කියන ඉස්සෙල්ලාම පුඤ්ජය හටගන්නේ. ඒ රූප පුඤ්ජයේ මූලික අවස්ථාව තමයි මන, මනස! ඒ නිසා තමයි කිවුවේ, පටිච්චසමුප්පාද හතරක් ගැන කිවුවේ ඔන්න ඕකයි. “විඤ්ඤාණ පච්චයා නාමං – නාම පච්චයා ඡට්ඨායතනං…” ආදී වශයෙන් ගිහිල්ලා “විඤ්ඤාණ පච්චයා නාමරූපං – නාමරූප පච්චයා සළායතනං…” වුනේ හතරවෙනි අවස්ථාවේ කියලා කිවුවා නේ, (පෙර දේශනාව බලන්න / අසන්න) උප්පාද – ථිති අවස්ථාව සම්පූර්ණ වෙනකොට, අන්න චිත්තක්ෂණය සම්පූර්ණ වෙච්ච වෙලාවේදී චිත්තජ රූපයක් නිපදවලා ඉවරයි! ඔන්න ගති වලින් සම්පූර්ණ කරලා නිපදවාපු ශුද්ධාෂ්ඨකය! එහෙනම්, කර්මජ – චිත්තජ කියන මේ දෙකෙන් ලෝකේ රූප නිපදවනවා මූලික වශයෙන්. නිපදවපු රූපය මොකටද නිපදෙවුවේ? වේදනා භුක්තිය බලාපොරොත්තුවෙන්. වේදනා භුක්තිය බලාපොරොත්තුවෙන් නම් ආධ්‍යාත්මික සහ බාහිර දෙකක් එකතු වෙන්න ඕනේ. එහි වින්දනය ලබා ගැනීමට ආස්වාද ගෙන දෙන දේකුයි, ඒ ලබාගැනීමට අවශ්‍යය කරන ආස්වාද ඉන්ද්‍රියකුයි – ආස්වාදයට ගැලපෙන ඉන්ද්‍රියකුයි. මෙන්න මේ දෙක එකට එකතු වීමේ භුක්තිය බලාපොරොත්තුවෙන් තමයි අපි තණ්හාවෙන්නකුත් වෙන්නේ, තණ්හාව කරලා තියෙන්නේ ඔන්න ඕකටයි!
න්‍යෂ්ඨික පරමාණුක බලය හිතෙන්ම නිපදවූවක් : හැබැයි ඔය තණ්හාව මුල් කරගෙන අවිද්‍යාව නිසා මේක හොඳයි කියලා නිගමනයට බැහැලා, සාරයි කියන නිගමනයෙන් තණ්හාවෙන් භුක්තියට බැස්සාට පස්සේ ඇති වෙන බලාපොරොත්තුව තමයි ඔය නිෂ්පාදනයේ මුල! ඒ නිසා අපි බලාපොරොත්තු වෙනවා “මෙබඳු හැඩ දෙයක්, මෙබඳු සුවඳ දෙයක්, මෙබඳු ලස්සන දෙයක්…” මොකද, ඕක අනාදියේ පටන්ගෙන අපිට ආපු සිරිත! ඒ නිසා මොකද වෙන්නේ? ඔය හිත මතක් කරනකොට ම ආදියේ කළාවූ එක මෙතෙන්ට ඇදලා එනවා. ඇදලා ඇවිදිල්ලා මතකයට නඟා දෙනවා “මෙබඳු ලස්සනක් අපි ඉස්සරත් විඳලා තියෙනවා, අනේ ඒ ජාතියේ ලස්සනක් දැනුත් ඇත්නම්!” අන්න බලාපොරොත්තුවක් හැදුනා මතුවට. ඉතින් එදා රෝස මල් පිපුනෙත් අපේ මානසික බලාපොරොත්තුව මුල් කරගෙන හටගත්ත ආරම්භයෙන්, ලෝකයක් නිපදෙවුවා. අන්න නාමරූප නිපදවන හැටි! බාහිර නාමරූප නිපදවනවා අභ්‍යන්තරයේ. ඒ චිත්තජ රූපය නිපදවපුහාම, “චිත්තජ” කියන්නේ හිතෙන් නිපදවනකන් පමණයි. උප්පාද–ථිති–භංග වෙනකොටම චිත්ත අවස්ථාව ඉවරයි, හැබැයි රූපය ඉවර වුනේ නෑ! නිෂ්පාදනය කරපු රූපය තමයි අපිට අර ශුද්ධාෂ්ඨකයේ “න්‍යෂ්ඨික බලයක්” කියලා ඕකට වට වෙනවා. අන්න හිතෙන් දුන්න බලයෙන්! හිතෙන් බල දීලා, හිත ඉවරයි – හිත භංග වුනා. හැබැයි භංග වුනාට පස්සේ මොකද වෙන්නේ, බලය දීපු එක? වස්තුව තියෙනවා. ඕකේ ආයුෂ අන්තඃකල්ප 20 යනකන් ඉවර වෙන්නේ නෑ! අන්තඃකල්ප 40ක් ආයුෂයි මේ මනුස්ස ලෝකේ ඒවාට. නමුත් ඕක ධර්මයේ තියෙනවා, හොයාගන්න බැරුව ඉන්නේ! ඔය ඕකේ තියෙනවා “උතුජ රූපයක්” දැන් එතන පටන්ගෙන අන්තඃකල්ප 40ක් යනකන් උතුජ රූපයක් වශයෙන් න්‍යෂ්ඨික බලයක් ක්‍රියාත්මක වෙනවා රූපය වටා, ඒ පරමාණුවට. අන්න ඒක තමයි, පරමාණුවේ තියෙන න්‍යෂ්ඨික බලය කියන්නේ ඔන්න ඕකට! ඕක තමයි ලෝකයේ බලශක්තියේ මුල. අපේ මනසෙන් ම නිපදවලා, නිපදවපු දේ අපේ බලාපොරොත්තුවෙන් ම නිපදවලා, බලාපොරොත්තුවේ විපාක ප්‍රතිඵලය භුක්ති විඳ විඳා අපි ඉන්නවා ලෝකයක කියලා. අපිම නිපදවාගෙන ඒක භුක්ති විඳිනවා. ඉතින්, ඕකේ ආයුෂ හොයන්න බෑ, “ස්කන්ධ සංස්ථිති නියමය” කියලා විද්‍යාඥයෝ බහිනවා නිගමනයකට, කොච්චර බිඳලා බැලුවත් ඒ කෑල්ලේ තව ස්කන්ධයක් වශයෙන් තව තැනක පවතිනවා.
අභිඥා ශක්තියෙන් ශුද්ධාෂ්ඨක සංයුතිය වෙනස් කළ හැකියි : හැබැයි, ශුද්ධාෂ්ඨකය බිඳලා බලන්න විද්‍යාඥයෝ දක්ෂ නෑ! නමුත්, බිඳලා බැලුවත් ඒ ශුද්ධාෂ්ඨකයේ තියෙන්නේ අපේ වැඩ වලට ගන්න ශක්තිය ගැබ් වෙලා! කොච්චර – අන්තඃකල්ප 40ක් භ්‍රමණය වෙන ශක්තියක් ඕකේ තියෙනවා. ඒක දීලා තියෙන්නේ මනසින්. ඒ මනසින් දුන්න ශක්තිය අභිබවා වෙනස් කරන්න තව බලයක් නෑ! එහෙනම්, ඒ බලය ගන්න නම් අභිඥා ලාභියෙක් වෙන්න ඕනේ! අභිඥා ලාභියාට පුලුවන් අරක පාලනය කරලා වෙනස් කරන්න. අන්න එතකොට මොකද කරනනේ? ගලක් වශයෙන් තියෙන එක ඕනේ නම් මලක් කරන්නත් පුලුවන්, ඕන්නම් රත්තරං කරන්නත් පුලුවන්. අධිෂ්ඨාන කරනකොට පරිවර්තනය වෙනවා ඒකේ තියෙන එක ඒ විදිහට. ඒ නිසා අර සාමාන්‍යය පොදු පුද්ගලයාගේ අර අවිද්‍යා – තෘෂ්ණා කර්ම ශක්තිය ක්‍රියාවලියට හැදිච්ච රටාව, ඒ භුක්තියේ පාලනය වෙනස් කරලා මේකෙන් පුලුවන් වෙනවා අභිඥා ලාභියාට තමන්ට ඕනේ එකක් බවට පත් කරන්න ඒකේ තියෙන ශුද්ධාෂ්ඨක ටික. හැදුව ගමන්, ගල රත්තරන්! ඕන්නම් ගල ජලය කරන්න පුලුවන්. අන්න ඒකයි ඒ බලය, ඉතින් ඒකත් පුදුමයක් නෙමෙයි. රටාව ඔන්න ඕකයි.
විඤ්ඤාණය කියන්නේ සිත කහටගැන්වුනු පසුවයි : ඉතින්, මෙන්න මේකේ කියනවා, නාමරූප තමයි – අන්න අර නාමරූප වලට හටගත්ත විඤ්ඤාණය මුල් වුනා. “විඤ්ඤාණ” කිවුවේ? හිත කිවුවාට හරියන්නේ නෑ! හිත කියන එකට විඤ්ඤාණය කියනවා අපි සාමාන්‍යය කතාවට විතරයි. හිත විඤ්ඤාණ වෙන්න අවස්ථා 8ක් යන්න ඕනේ. අද මේ අපි විඤ්ඤාණය කියලා කතා කරන්නේ “විඤ්ඤාණ ස්කන්ධයකට!” විඤ්ඤාණ ස්කන්ධ බවට පත් වෙන්නේ 9 වෙනි අවස්ථාවේ. “පබස්සර මිදං භික්ඛවේ චිත්තං” කියන තැන ඉඳලා පටන් ගන්න චිත්ත, “චිත්ත – මනෝ – මානසං – හදයං – පණ්ඩරං – මනෝ මනායතනං – මනේන්ද්‍රියං – විඤ්ඤාණං” අට වෙනි එකට, “විඤ්ඤාණස්කන්ධෝ” නව වෙනි එක! ආගන්තුග උපක්ලේෂයන් ගෙන් කිළිටි වෙලා විඤ්ඤාණ ස්කන්ධ බවට පත් වෙන නව අවස්ථාවකදී තමයි එතෙන්ට පත් වෙන්නේ. “පබස්සර මිදං භික්කවේ චිත්තං – ආගන්තුකේන උපකිලිට්ඨේන උපකිලිට්ඨං“ කියලා පෙන්වුවේ අන්න එතනයි. ආගන්තුග උපක්ලේෂ වලින් උපකිලිටියට පත් වෙනවා. අන්න උපකිලිට්ටට පත් වුනාට පස්සේයි විඤ්ඤාණ බවට පත් වෙන්නේ. නැත්නම් තියෙන්නේ “චිත්ත” විතරයි. ඉතින් එහෙනම් විඤ්ඤාණ නිරෝධ කළ හැකියි! සංඛාර නිරෝධ නම් විඤ්ඤාණ නිරෝධයි. හැබැයි, චිත්ත තියෙනවා. එහෙනම්, බුදුරජාණන් වහන්සේ විඤ්ඤාණ නිරෝධ කළා, නමුත් හිත තිබුණා නේ! අන්න, එහෙනම් හිතට විඤ්ඤාණ කියන්නේ නෑ. ඒක නිකන් චිත්ත, පබස්සර මිදං භික්ඛවේ චිත්තං – ආං ප්‍රභාස්වර චිත්තය බුදුරජාණන් වහන්සේට තියෙනවා. විඤ්ඤාණ එකක් වත් නෑ, විඤ්ඤාණ නිරෝධයි! අන්න, අපි දැකගන්න ඕනේ මොනවාද ඒ විඤ්ඤාණ? චිත්ත බවට පත් වුනහම “ආරම්මණ විජාණන ලක්ෂණය විතරයි” දැනගන්න ලක්ෂණය තියෙනවා, දැනගන්න බලාපොරොත්තුවක් නෑ!
අරිහත් වුනහම නැතිවෙන්නේ අවිද්‍යාවෙන් හටගන්න සංඛාර විතරයි : (ශ්‍රාවක මහතෙක්): ස්වාමීන් වහන්ස අර විමුක්ති විඤ්ඤාණය කියලා එකක් තියෙනවාද? (ස්වාමීන් වහන්සේ): තියෙනවා, තියෙනවා! ඒකට තියෙන්නේ කුසළ මූල පච්චයා සංඛාරා – සංඛාර පච්චයා විඤ්ඤාණං… කියලා පටිච්චසමුප්පාදයක් තියෙනවා, ඔන්න ආර්ය පටිච්චසමුප්පාදය! දැන් මේක අහලා නෑ නේ අද වෙනකන්? “කුසලමූල පච්චයා සංඛාරා – සංඛාර පච්චයා විඤ්ඤාණං – විඤ්ඤාණ පච්චයා නාමරූපං – නාමරූප පච්චයා සළායතනං – සළායතන පච්චයා ඵස්සෝ – ඵස්ස පච්චයා වේදනා – වේදනා පච්චයා තණ්හා ඒකේ නෑ! වේදනා පච්චයා පසාදෝ – පසාද පච්චයා අධිමොක්ඛෝ – අධිමොක්ඛ පච්ච්යා භව – භව පච්චයා ජාති : මෙන්න අරිහත් ජාතිය, අන්තිමට! – ජාති පච්චයා ජරා මරණං – ඒව මේතං, ඒව මේතේසං ධම්මානං සමුධයෝ හෝති! කියලා නවතිනවා. දුක්ඛක්ඛන්ධස්ස කියලා ඒකේ කියන්නේ නෑ. ඒව මේතස්ස කේවලස්ස දුක්ඛක්ඛන්ධස්ස සමුදයෝ හෝති කියලා ඒ පටිච්චසමුප්පාදයේ කෙළවර යන්නේ නෑ! අන්න, ඒව මේතේසං ධම්මානං සමුදයෝ හෝති! කියලා නවතිනවා. මෙන්න ආර්ය පටිච්චසමුප්පාදය, මෙන්න අපි අනුගමනය කරන්න ඕනේ එක. එහෙනම්, සියලු විඤ්ඤාණ අපි දුරු කරන්න අපිට අවශ්‍යය නෑ. අවිද්‍යා ප්‍රත්‍යයෙන් හටගන්නා… (ශ්‍රාවක මහතෙක්) : සංඛාර නිරෝධ තත්ත්වයට යන්නේ නැද්ද? (ස්වාමීන් වහන්සේ) : සංඛාර නිරෝධ කරන්නේ, අවිද්‍යා ප්‍රත්‍යයෙන් හටගන්නා සංඛාර විතරයි! මොකද හේතුව? අපේ සසර ගමනට හේතු වෙන්නේ අවිද්‍යා ප්‍රත්‍යයෙන් හටගන්නා සංඛාර. අපිට ඕනේ සසර දුක දුරු කරගන්න. එතකොට, මෙලොව මේ උපන් කෙනා මැරෙන තුරු ජීවත් විය යුතු ක්‍රමයක් තියෙනවා. ඒ ටික ජීවත් වෙන්නත් අපිට මේ ලෝකේ සම්මතයේ කතා-බහ කරන්න ඕනේ, ජීවත් වෙන ක්‍රමයක් තියෙනවා. ඒ තුළ, ඒක අපිට මේ ජීවිතයේ පමණයි. එහෙනම්, “ස්ව + උපධි + ශේෂ“ වෙච්ච නිර්වාණය කිවුවේ ඒකයි. අනුපධිශේෂයේදී ඒකත් ඉවරයි! එහෙනම්, අරිහත්වය වෙනකන්, කෙළවර කරනකන්, පිරිණිවන්පාන මොහොත වෙනකන්, ජීවත් වෙන්නේ – කුසළ මූල පච්චයා සංඛාරා – සංඛාර පච්චයා විඤ්ඤාණං කියන විඤ්ඤාණය දරාගෙන. හැබැයි, ඒකේ දන්නවා – කුසල මූලයේදී හටගන්නේ අනිච්ච දේ අනිච්ච හැටියට, දුක්ඛ දේ දුක්ඛ හැටියට, අනත්ථ දේ අනත්ථ හැටියට 100%ක් ම දැකලා ඉවරයි, ලෝක සම්මතයෙන් කථා කරනවා. ලෝක සම්මතයේ හොඳයි කියන එක, ලෝක සම්මතයට හොඳයි කියනවා. “මම” කියලා කතා කරනවා, “ඔබ” කියලා කතා කරනවා. ඉතින්, පොත-පෑන කියලා කියනවා. ඒවා ඔක්කෝම කියනවා, ඒ විදිහට හඳුනනවා. හැබැයි, අර අවිජ්ජා පච්චයා සංඛාරා කියන එකේ සංඛාර පච්චයා විඤ්ඤාණං වලින් නෙමෙයි, කුසළ මූල පච්චයා සංඛාරා – සංඛාර පච්චයා විඤ්ඤාණං කියන එකෙනුයි දකින්නේ. ඒකේ වෙනස මොකද්ද? අවිද්‍යා – තෘෂ්ණා දෙකෙන් කෙළෙසීම සිඳ දැමූ විඤ්ඤාණයට කියනවා, කුසළ මූල පච්චයා සංඛාරයෙන් හටගත්ත විඤ්ඤාණය. ඒකේ තියෙන වෙනස මොකද්ද? අර විදිහටම අරගෙන ආවත්, කෙළෙස් කහට නෑ! අන්න ඒකයි වෙනස. ඒ නිසා කියනවා, “පුඤ්ඤා – පාප පහීණයි“, (ශ්‍රාවක මහතෙක්) : ක්‍රියා සිත් නැද්ද?, (ස්වාමීන් වහන්සේ) නමුත් තියෙනවා!
රහත් උතුමන්ට පවතින ආනෙඤ්ජාභි සංඛාර : මොකද දැන් බුදුරජාණන් වහන්සේ – හොඳයි සංඛාර නෑ කිවුවොත්, අපි අහනවා මෙහෙම දෙයක්. බුදුරජාණන් වහන්සේ, මේ කියන්නේ දැන් මේ අහනවා එක අවස්ථාවක, කවුද – ධම්මදින්නා තෙරණින් වහන්සේ ගෙන් විශාඛ සිටු තුමා අහනවා, මේ විඤ්ඤාණය පිළිබඳව, මෙහෙමයි අහන්නේ ඒක – අපි දැන් ගත්ත මාතෘකාව පොඩ්ඩක් නැවතුනා, මේ සංඛාර පිළිබඳව අහනවා මෙහෙම කතාවක්. “නිරෝධ සමාපත්තියට සමවැදුන රහතන් වහන්සේ නමක්, අරිහතුන් වහන්සේ නමක් නැවතත් එයින් නැඟී සිටිනකොට ඉස්සෙල්ලාම පහල වෙන්නේ මොන සංඛාරද?” කියලා. එතකොට කියනවා, “විශාඛ, මනෝ සංඛාරයි!” ඊලඟට පහල වෙන්නේ? “වචී සංඛාරයි” ඊට පස්සේ පහල වෙන්නේ? “කාය සංඛාරයි“. <<ත්‍රිපිටක සූචිය අවශ්‍යයි>> දැන් සංඛාර සියල්ලම නිරෝධ කළා නම් මහරහතන් වහන්සේ, නිරෝධ සමාපත්තියෙන් ආපහු එනකොට සමවැදිලා මොන සංඛාර වලටද? ඒ සංඛාර මොනවාද? දැන් සියලු සංඛාර නැති කළා නම් එහෙම, අරිහත්වයට පත් වෙනකොට සියලු සංඛාර නැති වුනා නම්, නිරෝධයට පත් වෙච්චි අරිහතුන් වහන්සේ නැවත නැඟී සිටිනකොට අනුපිළිවෙලින් එන සංඛාර තුනක් කිවුවා, ඉස්සෙල්ලාම මනෝ සංඛාර පහල වෙනවා, ඊලඟට වචී සංඛාර පහල වෙනවා, ඊට පස්සේ කාය සංඛාර පහල වෙනවා කියලා. එහෙනම් අරිහතුන් වහන්සේට මනෝ සංඛාර තියෙන නිසා, වචී සංඛාර, කාය සංඛාර තියෙන නිසා නේද පහල වෙනවා කියලා පෙන්නුවේ? එහෙනම් ඒවා අවිජ්ජා පච්චයා සංඛාරා නෙමෙයි. අන්න ඒ මොන සංඛාර ද? අන්න කුසළ මූල පච්චයා සංඛාරා! එහෙනම්, “කුසළ මූල පච්චයා ආනෙඤ්ජාභි සංඛාරා“ – විග්‍රහ කරලා ගන්න වෙන්නේ ඔතනටත්. කුසළ මූල පච්චයෙන් පහල වෙනවා අරිහතුන් වහන්සේට “ආනෙඤ්ජාභි සංඛාරය”. ආනෙඤ්ජ කියන්නේ ? නැවතත් ජනිත වීම සඳහා ඉඳුවන්නේ නැති එකට කියනවා, ආනෙඤ්ජ! මතු උප්පත්තියට හේතු වෙන්නේ නැති සංඛාර, ආනෙඤ්ජාභි සංඛාර! මේ අත්බැවට විතරයි. ඒ නිසා, පුඤ්ඤාභි සංඛාර, අපුඤ්ඤාභි සංඛාර ? ඒ දෙක පිං – පවු දෙක, මතු දිගට යන ඒවා, ඒවා නෑ! පුඤ්ඤ – පාප පහීනං. ආනෙඤ්ජාභි සංඛාර ප්‍රහීණ නෑ! අන්න, කුසළ මූල පච්චයා සංඛාර කියන්නේ ආර්ය මාර්ගය වැඩෙන්නේ ඔන්න ඕකයි. “කෝසානි විචෙයිය කේවලානි දිබ්බං මානුසකඤ්ච බ්‍රහ්මකෝසං සබ්බකෝස මූල බන්ධනා පමුත්තෝ කුසළෝතාදි පහුච්චතෝ තථත්තා!” දිව්‍ය කෝෂ, මනුශ්‍යය කෝෂ, බ්‍රහ්ම කෝෂ, සකළවිධ කර්ම කෝෂ, ඒ කියන්නේ උපදින තැන් ඔය, කුස් කියන්නේ. ඒ පිළිබඳ, ඒවායේ ඉපැද්මට හේතු වෙන මූල බන්ධනය වන අවිද්‍යා – තෘෂ්ණාවන් ගේ පහ කිරීමක් ඇත්ද, කුසළ් යැයි කියනු ලැබේ! << ත්‍රිපිටක සුචිය අවශ්‍යයි>> ඔන්න, අවිද්‍යා – තෘෂ්ණා දෙක පහ කරනවා සසර ගමනට හේතු වෙන, ඒකයි කුසළ කියන්නේ.
ආනෙඤ්ජාහි සංඛාර අරූප ලෝක වල ඉපදීමට හේතු වෙනවා කිවුවොත් වැරදියි! : (ශ්‍රාවක මහතෙක්): එතකොට ආනෙඤ්ජාභි සංඛාර කියන්නේ නැවත ඉපදීමක් පිණිස නොවන්නා වූ සංඛාර! ධර්මයේ යම් තැන් වල විග්‍රහ කරලා තියෙනවා ආනෙඤ්ජාභි සංඛාර කියලා කියන්නේ අරූපාවචර ලෝකයේ උප්පත්තිය ගෙනදෙන්නා වූ සංඛාර කියලා? (ස්වාමීන් වහන්සේ): එතකොට ආනෙඤ්ජාභි සංඛාර කියන සංඛාර තියෙනවා නම්, විඤ්ඤාණ ඇති වෙලා අරූප ලෝකේ උපදින්න එපැයි මහරහතන් වහන්සේ ? නෑ රහතන් වහන්සේලා, දැන් ආනෙඤ්ජාභි සංඛාර අරිහතුන් වහන්සේට තියෙනවා නේ! ආනෙඤ්ජාභි සංඛාර වලින් අරූප ලෝකේ උප්පත්තියට හේතු වෙන එකක් විතරක් නම් කියන්නේ, ඒකේදී අපිට කියන්න වෙනවා එහෙනම්, අරිහතුන් වහන්සේ අරූපාවචර සංඛාර ඉවර කරලා නෑ නේ! (ශ්‍රාවක මහතෙක්): එහෙමනම් එහෙම විග්‍රහ කරලා තියෙන්නේ මොකද? (ස්වාමීන් වහන්සේ): අන්න ඒකයි කියන්නේ, ඉතින් ඒ මොකද එතෙනදී පෙන්වන්නේ “අකම්ප්‍ය සංඛාරයක්“ කියන වචනය පෙන්වන්නයි ඕක පෙන්වුවේ. මොකද, මෙහෙමයි ඉතින්, ආනෙඤ්ජාභි සංඛාර කියන වචනයෙන් පෙන්වන්නේ “නැවත ජනිත කිරීමට හේතු නොවන“ කියන එකයි. ඒ සංඛාරයේ ස්වභාවය ඒකයි. දැන් ඔය, ලෝකයේ තිබෙනවා මෙන්න මෙහෙම දෙයක්. ඔය ආනෙඤ්ජාභි සංඛාර කියන වචනය බුදුරජාණන් වහන්සේ දේශනා කරපු නිරුක්ති ධර්මයයි, එතකොට ලෝක සම්මතයේ භාවිතාවයි දෙකක්. ලෝක සම්මතයේ එදා විමුක්තිය සැළසුනා කියලා හිතාගත්තේ අරූපාවචර බ්‍රහ්ම ලෝක වල ඉපදිච්ච අයට. ඒගොල්ලෝ නැවතත් මේ ලෝකේ උපදිනවා කියලා දැක්කේ නෑ, මොකද ලෞකික ඥාණයට දකින්න බෑ! ඒගොල්ලෝ විමුක්ති ස්ථානය හැටියට සැළකුවේ අරූපාවචරය. ඒ නිසා තමයි “නැවත ඉපදීමක් හට නොගන්නා තැන සංඛාර” කියන වචනය දැම්මේ ඒකට. ඒ ඒ බලාපොරොත්තුව ඒකේ තියෙනවා. අරූපාවචර සංඛාර වලට ඒ වචනය ගන්න හේතුව අන්න ඒකයි. මොකද, අරූපාවචර සංඛාර වලටයි ආනෙඤ්ජාභි සංඛාර කියන්නේ කියලා කියන්න හේතුව, නැවත ජනිත වීම බිහි නොකරන සංඛාරය කියන ආනෙඤ්ජාභි සංඛාර කියන වචනය භාවිත කළේ ඒකට ඒ බුදුරජාණන් වහන්සේ පහල වෙන්න ඉස්සෙල්ලා හිටපු අය දන්නේ නෑ ඒකේ උපන් අය නැවත මෙහෙ එන බව. (ශ්‍රාවක මහතෙක්): එතකොට ඒකටත් කියන්න ඕනේ පුඤ්ඤාභි සංඛාර කියල? (ස්වාමීන් වහන්සේ): ඔව්! ඇත්ත වශයෙන්ම ඒකත් පුඤ්ඤාභි සංඛාරයක්! එතකොට එතන තියෙන එක. එතකොට, මෙහෙම දෙයක් තියෙනවා, යම්කිසි පුද්ගලයෙක් ගේ ලෝක වල ඉපදීමේ දී අතහැරපු යමක් තියෙනවා, නැවත උප්පත්තියට හේතු නොවන සකස් කිරීම් තියෙනවා. අවිද්‍යා – තෘෂ්ණා දෙකෙන් තොර වුනාවූ යම්කිසි ආකාරයක “ඉහාත්ම සුඛ විහරණයට” භාවිත කරන යමක් තියෙනවා නම්, ඒ ඉහාත්ම සුඛ විහරණය අවිද්‍යා – තෘෂ්ණා දෙකෙන් තොරයි. ඒ නිසයි ඒක නැවත මතු ජනිත කරන්න හේතු නොවන සංඛාරයක් බවට හෙවත්, ආනෙඤ්ජාභි සංඛාරයක් බවට පත්වෙන්නේ. එතකොට, ඒ නිසා ඒකයි නියම ආනෙඤ්ජාභි සංඛාර! එතකොට, ලෝක සම්මතයේ ලෞකික යෝගීන් වඩන්නා වූ අරූපාවචරයෙන් ලැබෙන සංඛාරය පුඤ්ඤාභි සංඛාරයක්! ඒක ආනෙඤ්ජාභි සංඛාර කියලා ගත්තේ ඒගොල්ලන්ගේ තියෙන නොදැනීමටයි. එතකොට, ධර්මය තුළ විග්‍රහ කරලා තියෙනකොට විග්‍රහය තෝරාගන්න බැරිකම නිසයි එතන ඒකටත් අපි ගත්තේ මේ නැවත උපදින, මේ කියන්නේ ඒ ලෝකේ උපදින සංඛාර කියලා. එහෙම ගන්න ගිය ගමන්ම ආනෙඤ්ජාභි සංඛාර වඩන අරිහතුන් වහන්සේ සංඛාර නිරෝධ කරලා නෑ කියලා ගන්න වෙනවා එහෙම නම්! අරූපාවචරයේ උපදින සංඛාර වලට නම් ආනෙඤ්ජාභි සංඛාර කියන්නේ, අරිහතුන් වහන්සේ ගේ ආනෙඤ්ජාභි සංඛාර මොනවාද? එහෙනම්, ඒවායේත් අරූපාවචර වල උපදින්න එපැයි! ඒකේ තියෙන වෙනස මොකද්ද? අපි ඒක එතකොට දැකගන්න ඕනේ.
ධර්මයේ වැරදුනු තැන් ඉදිරියේදී නිවැරදි වෙයි : අන්න ඒකයි කියන්නේ, මේ ධර්මය තුළ සියුම් තැන් හුඟාක් දුරට අපිට විග්‍රහ කරගන්න වෙලා තියෙනවා. ඔව්, ඇත්ත වශයෙන් හරි අමාරුයි මේ ධර්මය කියන්නේ අපි කොච්චර කිවුවත් මේ විග්‍රහයක් ගන්න තැනක් නම් මං හිතන්නේ නෑ කොහෙවත් තියෙයි කියලා. (ශ්‍රාවක මහතෙක්): විද්වතුන්, අට්ඨකථාචාරීන්, අටුවාචාරීන් වහන්සේලා ලියපු දේ එතකොට හුඟක් වැරදි තැන් තියෙනවා. (ස්වාමීන් වහන්සේ): අන්න ඒකයි කියන්නේ, ඉතින් බුදුරජාණන් වහන්සේගේ දේශනාවේ ම තියෙනවානේ, ධර්මයට ගැලපෙන්නේ නැද්ද, (ශ්‍රාවක මහතෙක්): ධර්මය පේන්නෙ ම නෑ, ඒත් ස්වාමීන් වහන්ස ඕවා අනාගතයේදී මතුවෙන… (ස්වාමීන් වහන්සේ): ඒකාන්තයෙන් මතුවෙනවා! ඔයිට වඩා තව ඉදිරියට හොඳ ලස්සනට මතු වෙලා එනවා, මේ දැන් විතරක් නෙමෙයි. අංග සම්පූර්ණව, මේවායේ මුල – අග අංග සම්පූර්ණව එකින් එක මතු කරලා දෙන්න පුලුවන් ශක්තියක් එනවා. ඕවා කොයි කාලේ ලියවෙච්චාද, කවදාද ලිවුවේ, කවුද ලිවුවේ, කොහෙද ලිවුවේ, කෝ සාක්කි, ඔක්කොමත් එක්කලා දෙන්න පුලුවන් කාලයක් අනාගතයේ එනවා. ඕවායේ ඔක්කෝම පුරාවිද්‍යා සාක්ෂි හිටං දෙන්න පුලුවන් අවස්ථා එනවා. (ශ්‍රාවක මහතෙක්): ස්වාමීන් වහන්ස, අපිට සංගායනාවක් කිරීමේ අවශ්‍යයතාවයක් තියෙනවා. (ස්වාමීන් වහන්සේ): ඉතින් වෙනවා ඉතින්, ඉදිරි කාලයකදී සමහර වෙලාවට ඉතින් අවශ්‍යය දේ සම්පූර්ණ කරන්න වෙනවා. ඉතින් ඔය ඇත්තවශයෙන් අපිට කරන්න පුලුවන් අවස්ථාවක් ගැන නෙමෙයි කියන්නේ. නමුත්, අපි දකිනවා ඉදිරි කාලයේ දී එදා හිටපු සිවුපිළිසිඹියා මහ රහතන් වහන්සේලා බිහි වෙන්න ඉඩ තියෙනවා. අන්න ඒ බිහි වුනාට පස්සේ අපිට ඔය ප්‍රශ්නය ඉවරයි, උන්වහන්සේලා ඒ ටික කරයි! අපි දන්නේ නෑ කොහොමද කියන එක. නමුත්, එහෙම වෙන්න ඉඩ තියෙන බව හොඳටම පේනවා. (ශ්‍රාවක මහතෙක්): ස්වාමීන් වහන්ස, මේ කියවපු පොත්-පත් ඔක්කෝම වැරදියි නේ එතකොට! (ස්වාමීන් වහන්සේ): ඇත්තවශයෙන් ම කරන්න දෙයක් නෑ, දැන් අපි කල්පණා කරලා බලන්න, දැන් අපි කොච්චර අහලා බැලුවත්… (ශ්‍රාවක මහතෙක්): මෛත්‍රී භාවනාව ගැනත් පොඩ්ඩක් කියන්න… (ස්වාමීන් වහන්සේ): දැන් මෛත්‍රී භාවනාව ගැන බැලුවොත්, ඔව් අපි තව පොඩ්ඩකින් ඒ ගැනත් විස්තරයක් කරමු, බොහොම වැදගත් ඒකත්.
තථාගතයන් වහන්සේ වඩපු ආනාපානසතිය කරණීයමත්ත සූත්‍රයේ? : මෙන්න මෙහෙම දෙයක් තියෙනවා, ඔය ආනාපානසතිය ගැන කියනකොට දැනගන්න තියෙන වැදගත් දෙයක් තමයි, මෙන්න මෙහෙම වැදගත් කොටසක් තියෙනවා කාරණා දෙකක් තේරුම් ගන්න. එක අවස්ථාවක බුදුරජාණන් වහන්සේ තුන් මාසයක්, හය මාසයක්, ඔය වස් කාලේ තුන් මාසයක් ආදී වශයෙන්, “දානේ ගේන භික්ෂුව හැරෙන්න කිසි කෙනෙක් එන්න එපා මා හමුවෙන්න!” කියලා එක්තරා නියෝගයක් පණවලා ගිය අවස්ථා තියෙනවා. මෙන්න මෙහෙම හිටපු අවස්ථාවක දී ඒ තුන් මාසය, හය මාසය ඉක්ම ගියාට පස්සේ බුදුරජාණන් වහන්සේ භික්ෂූණ් අමතලා කියනවා, “මහණෙනි, අන්‍ය පරිබ්‍රාජකයෝ ඔබලාගෙන් ඇහුවොත් භවත් ගෞතමයන් වහන්සේ කෙබඳු විහරණයකින් මේ ඉකුත් වස් කාලය වාසය කළාද කියාලා, ආනාපාන සතියෙන් වාසය කළා කියලා කියන්න. ඒ ආනාපානය මොකද්ද කියලා ඇහුවොත්, ඒකට අරිය විහාරය කියාත්, බ්‍රහ්ම විහාරය කියාත්, තථාගත විහාරය කියාත් කියනවා කියලා කියන්න“ <<ත්‍රිපිටක සූචිය අවශ්‍යයි>> මේ වැදගත් දේශනාවක්! ඒ ආනාපානසතිය කුමක්ද කියලා ඇහුවොත්, ඊට අරිය විහාරය කියාත්, බ්‍රහ්ම විහාරය කියාත්, තථාගත විහාරය කියාත් කියනවා කියලා උත්තර දෙන්න. හැබැයි ලෝක සම්මතයේ එකකුයි, සාසනයේ එකකුයි වෙනම තිබුණ බව පැහැදිලිව පෙනෙනවා නේද, ඒ කථාවෙන්ම? එහෙනම්, බුදුරජාණන් වහන්සේ වැඩූ ආනාපානසතිය කිවුවොත් ඒක මොකද්ද කියලා ඇහුවහම ඒකට කාරණා තුනක්, ඒ තුනම “අරිය විහාරය” නම් ආර්ය කියන්නේ බෞද්ධයි, බෞද්ධ මයි! “බ්‍රහ්ම විහාරය” කියන්නේ – බ්‍රහ්ම කියන්නේ බුදුරජාණන් වහන්සේට! තථාගතයන් වහන්සේ කියන්නෙත් බුදුරජාණන් වහන්සේට. එහෙනම්, තථාගතයන් වහන්සේගේ වාසයටම කිවුව නම් තුනක් තමයි ආයේ උන්වහන්සේ ආනාපානසතිය බහුල කොට වාසය කළා කියලා කියන්න, ඒක මොකද්ද කියලා ඇහුවොත්, “ඊට අරිය විහාරය කියාත්, බ්‍රහ්ම විහාරය කියාත්, තථාගත විහාරය කියාත්” කියනවා කියලා කියන්න. දැන් අපිට අරිය විහාරය හෝ බ්‍රහ්ම විහාරය හෝ තථාගත විහාරය හොයාගත්තොත් ත්‍රිපිටකයේ කොහෙන් හරි, ආනාපානසතිය අහු වෙනවා නේද? “බ්‍රහ්මමේතං විහාරං ඉධමාහු” කියලා කරණීය මත්ත සූත්‍රයේ කියනකොට, ලස්සනට කියනවා නේද මේකට බ්‍රහ්ම විහාරයයි කියනවා කියලා? මේකටයි බ්‍රහ්ම විහාරය කියන්නේ කියලා කරණීය මෙත්ත සූත්‍රයේදී අන්තිමට කියවෙනවා. “බ්‍රහ්මමේතං විහාරං ඉධමාහු!” – මෙන්න මේකට බ්‍රහ්ම විහාරය කියනවා. එහෙනම්, ආනාපානසතියෙන් වාසය කළා කියලා කියන්න තථාගතයන් වහන්සේ මේ වස් තුන් මාසය බහුල කොට වාසය කළා කියන්න, ඒක මොකද්ද ඇහුවහම අරිය විහාරය කියාත්, බ්‍රහ්ම විහාරය කියාත්, තථාගත විහාරය කියාත් ඒ ක්‍රමයට කියනවා කියලා කියන්න. දැන් බ්‍රහ්ම විහාරයත් අපි හොයා ගත්තා. එහෙනම්, කරණීය මත්ත සූත්‍රයේ තියෙන්න ඕනේ බුදුරජාණන් වහන්සේ බහුල කොට වාසය කරපු ආනාපානසතිය! දැන් හොඳට පැහැදිලියි නේ? දැන් එතකොට බුදුරජාණන් වහන්සේ කර කර ඉඳලා තියෙන ආනාපානසතිය “බ්‍රහ්ම මේතං විහාරං ඉධමාහු” කියලා පෙන්වපු කරණීය මත්ත සූත්‍රයේ තියෙන්න ඕනේ! අපි ඔප්පු කරලා පෙන්වන්න ඕනේ ඒක ආනාපානසතියක් වෙන්නේ මෙන්න මෙහෙමයි කියලා.
කරණීය මත්ත සූත්‍රයෙන් ආනාපානසතිය වඩන හැටි : එතකොට, හරිම වැදගත් හරියක් තමයි ඔතන ඔය කොටස අපි අරගන්න එක. දැන් ආනාපානසති භාවනාව ගැන බුදුරජාණන් වහන්සේ දේශනා කරපු දේශනාවේදී මෙන්න මෙහෙම දෙයක් තියෙනවා. “ඉධ භික්ඛවේ භික්ඛු අරඤ්ඤගතෝවා, රුක්ඛ මූලගතෝවා, සුඤ්ඤාගාරගතෝවා, නිසීදති පල්ලංකං, උජුං කායං, පනිධාය පරිමුඛං, සතිං උපට්ඨපෙත්වා සෝ සතෝව අස්සසති, සතෝව පස්සසති…“ දැන් මෙහෙමයි පටන් ගන්නේ. දැන් මේ භික්ෂුව කායානුපස්සනාවෙන් වාසය කරනවා කියන්නේ කොහොමද කියලා ඕකේ පෙන්වනකොට, දැන් ඔතනින් පටන් ගත්ත ආනාපානසති භාවනාව කරන ආකාරය මුල පටන් ගත්ත හැටි. අරඤ්ඤ ගතෝවා, රුක්ඛ මූල ගතෝවා, සුඤ්ඤාගාර ගතෝවා – දැන් ඔය කාලෙදී ලෝක සම්මතයේ තිබිච්ච ප්‍රශ්න වලටත් පිළිතුරු දීගෙන තමයි ඔය විස්තරය දෙන්නේ. දැන් මිනිස්සුන්ගේ මතයක් තිබුණා “ආරණ්‍යගත වෙලා, රුක් මුල් ගතවෙලා, සුඤ්ඤාගාරගත වෙලායි මේ භාවනාව කරන්න ඕනේ” එබඳු මතයක් තමයි ලෝකේ තිබුණේ. බුදුරජාණන් වහන්සේ දේශනා කරන්නේ, “අරණ්‍යයකට ගියේ හෝ රුක් මුලකට ගියේ හෝ ශුන්‍යාගාරයකට ගියේ හෝ” – කොහේ ගියා හෝ කරන්න ඕනේ එකයි මේ පෙන්නුවේ. ඔතෙන්ට ගියාට හරියන්නේ නෑ, ඔන්න ඒකයි පෙන්නුවේ! “නිසීදති පල්ලංකං” – දැන් පලක් බැඳගෙන වාඩිවෙලා කියලායි අපිට අද පෙන්වන්නේ අර්ථය. මේ ආර්යය විනයේ “පල්ලංකය” කියලා කියන්නේ, “උච්ච අංකය” තමයි උච්ච මානය. මානයෙන් තමයි මනින්නේ, අංකය. “මං පළවැනියා, මෙයා දෙවැනියා..” ඔහොම මැන මැනා ඉන්නේ ලෝකේ තියෙන මාන්නක්කාරවරු. ඔය මාන්නක්කාරකම බිංදුවටම බස්සපුහාම “පල්ලංකයට” බැස්සෙවුවා! පහතම අංකය කියන්නේ “අනතිමානී“ කිවුව තැන, අන්න කරණීය මෙත්ත සූත්‍රයේ ආනාපානසතිය පෙන්වන්න ඕනේ “සුවචෝචස්ස මුදු අනතිමානි“ – අතිමානයට බැස්සහම පල්ලංකයට බැස්සා. එරමිණිය ගොතාගෙන ඉඳීම නෙමෙයි කියන්නේ, කොහොම හිටියා හරි අනතිමානීව ඉන්න ඕනේ! ඉස්සෙල්ලාම වෙන්න ඕනේ අන්න එතෙන්ට පත් වෙන එක. “උජුං කායං” කියනකොට කොඳුඇටපෙළ කෙලින් තියාගෙන කියලායි අපිට උගන්වන්නේ. “කායජ්ජුතුකා – චිත්තජ්ජුතුකා” කියලා මේ ධර්මයේ කායජ්ජුතුකාව හෙවත් කය සෘජු කරන හැටි පෙන්වලා තියෙනවා. ක්‍රියා කළාපය අවංක භාවයට පත් කරගත්තහමයි කායජ්ජුතුකා හැදෙන්නේ. “උජුං කායං” කියන්නේ “සක්කෝ උජූච සූජූච” – අන්න උජුං කායං කරන හැටි! සෘජු වෙන්න, මනා සේ සෘජු වෙන්න. මොනවාද? අවංක වෙන්න, මනා සේ අවංක වෙන්න. නිහතමානීව – අනතිමානී භාවයට පත්වෙලා, මනා සේ අවංක භාවයට පත් වුනහම උජුං කායං වෙලා ඉවරයි!
ආනාපානසතියේ සතිය කියන්නේ ලෞකික සිහිය නෙමෙයි : “පණිධාය පරිමුඛං සතිං උපට්ඨපෙත්වා” – පරිමුඛං සතිං, මොකද්ද අපි ප්‍රමුඛ කරගන්නේ මොකද්ද? පරිමුඛ කරගන්නවා කියන්නේ අපි ප්‍රමුඛ කරගන්නවා. සතිය ප්‍රමුඛ කරගන්නවා. ප්‍රමුඛ භාවයට පත් කරන්නේ මොකද්ද? සතිය කොහෙද පිහිටුවන්නේ? මේ බුද්ධ සාසනයේ පෙන්වපු සතිය – සම්මා සතිය මේ සාසනයෙන් බැහැර කොහෙවත් නෑ! මොකද්ද සතිය කියන්නේ? දැන් සතියත් ඔතන තෝරාගන්න ඕනේ. ඔය සතිය ප්‍රමුඛ කරලා පිහිටුවාගන්න, සතිය තෝරාගෙන ඉන්න ඕනේ. දැන් සතිය කියන්නේ මොකද්ද කියලා අහපුහාම කියන්නේ, “සතිය කියන්නේ හොඳ සිහියෙන් කටයුතු කරන්න, එතකොට සතිය. සිහි කල්පණාවෙන්, යනකොට යනවා කියලා යන්න, එනවා කියලා එන්න දැන් ඔහොම නේ කියන්නේ, ඉන්නවා කියලා ඉන්න. එතකොට, කරන කරන වැඩේ හොඳට සිහියෙන් කරන්න ඕනේ” කියලා කියන්නේ. හොඳයි, “සති” කියන්නේ – චෛතසිකයක් තියෙනවා සති චෛතසිකය. මේ සතිය කියන එක යෙදෙන්නේ කොහෙද? පිං හිතක පමණයි, කුසළ හිතක පමණයි! කුසළ හිතක සතිය යෙදෙනවා, අකුසල් හිතක සතිය යෙදෙන්නේ නෑ! මේක ධර්මයේ හොඳට පැහැදිලිව පෙන්වලා තියෙනවා, අභිධර්මයේ පෙන්වලා තියෙනවා. හොඳයි, අපි හිතමුකෝ සිහියෙන් කරන වැඩේ සතියෙන් කරනවා කියන්නේ සිහියෙන් කරනවා කියන එක නම්, අපි හිතමු මිනිහෙක් ඌරෙකුට තුවක්කුවක් බඳිනවා කැලේ ගිහිල්ලා, දඩයක්කාරයෙක්. හොඳට සිහි කල්පණාවෙන්නේ කරන්න ඕනේ. තමන්ට පත්තු වෙනවානේ නැත්නම්. තුවක්කුව ගෙනිහිල්ලා, නියම විදිහට බැඳලා, මරුවැල නියම විදිහට ඇදලා, බොහොම පරිස්සමින් මරුවැල ගැට ගහලා, ඒ මිනිහා බොහෝම පරිස්සමින් කරන්න ඕනේ වැඩක් තුවක්කු බඳින එක කැලේ. හොඳ සිහි-නුවණින්, සිහියෙන් කරන්න එපැයි, ඒක සිහියෙන් නොකළා නම් එහෙම ඒ මිනිහාට පත්තු වෙනවා. එහෙනම් අර හොඳ සිහියෙන් කරනවා කිවුවොත් එහෙම ඕකත් සිහියෙන් කරන එකක් වෙන්නේ නැද්ද? එතකොට සිහියෙන් කරන්න ගියොත් මේ පවු වැඩක් නේද කරන්නේ? එහෙනම්, පාප ක්‍රියාවලියකට සතිය යෙදෙනවාද? යෙදෙන්න බෑ! එහෙනම්, ඒකට සතිය යෙදෙන්න බෑ, සිහියෙන් කරනවා කියලා අද හිතන් ඉන්නේ මේ ලෝක සම්මත සිහිය නෙමෙයි ඔය කිවුවේ. ඔය තේරුම් ගන්න ඕනේ එකක්. ඔය සිහිය අබුද්ධෝත්පාද කාලෙත් තිබුණා. නමුත් බුද්ධෝත්පාද කාලයේ මේ බුද්ධ සාසනයේ පවතින සතිය අනිත් සාසනයක නැත්නම්, ඒ සතිය මොකද්ද? ඔන්න ඕක තෝරාගන්න ඕනේ. සතිය නැඟෙනවා – සත්‍යයෙන් නැඟෙනවා සතිය! සත්‍යයට අනුකූල වන්නා වූ යමක් වන්නේද, ඒක සතියයි! සත්‍යය මොකද්ද? මේ දුක යි කියලා දකින්න ඕනේ, මේ දුකට හේතුවයි කියලා දකින්න ඕනේ, මේ දුක්ඛ නිරොධයයි කියලා දකින්න ඕනේ, මේ දුක්ඛ නිරෝධ ගාමිණී මාර්ගයයි කියලා දකින්න ඕනේ. මෙන්න මේක දැකලා ඊට අනුකූලව තමන් කරන ක්‍රියා කලාපය ඊට අනුකූලව කරන්න දක්ෂ වුනොත්, අන්න එයාට සතියක් තියෙනවා! ඒකටයි සතිය කියන්නේ! මෙන්න මේක කුසළ හිතක යෙදෙන සතිය. සතිය තේරුම් ගන්න ඕනේ ඔය විදිහට. අන්න, සතිය මුදුන්පත් කරගෙන – මූඛ්‍ය කරගන්නවා කියන්නේ, නිවන මුල් කරගෙන, නිවනට අවශ්‍යය කරන ක්‍රියා කළාපය දැනගන්න ඕනේ ඉස්සෙල්ලාම. කුමක් කළොත් ද නිවන් දකින්නේ? කොහොම හිතුවොත්ද, කොහොම කිවුවොත්ද, කොහොම කළොත්ද නිවන් දකින්නේ? නිවනට හේතු වෙන්නේ මොන විදිහේ සිතුවිල්ලක්ද, මොන විදිහේ ක්‍රියාවක්ද, මොන විදිහේ කථාවක්ද? මෙන්න මේ කියන කාරණා ටික අවංකව, නිහතමානීව යම්කිසි පුද්ගලයෙක් තේරුම් අරගෙන ඉන්න ඕනේ ඔය භාවනාව කරන්න ඉස්සෙල්ලා. ඔන්න ඕකට කියනවා “පරිමුඛං සතිං උපට්ඨපෙත්වා!”
දීර්ඝ අස්සාස – පස්සාස මුලින් කළ යුතුයි : “සෝ සතෝව අස්සසති” – ඔහු විසින් “සතියෙන්” ඇසුරු කරන්න ඕනේ. “සතෝව පස්සසති” – සතියෙන් පහ කර දමන්න ඕනේ. දැන් නිවනට හේතු වෙන ක්‍රියා කළාපය තේරුම් අරගෙන, ඒ ක්‍රියා කළාපයේ සතිය තේරුම් අරන්, නිවනට හේතු වෙන්නේ මෙහෙමයි කියලා තේරුම් අරන්, ඊට ඕනේ එක ඇසුරු කරමින්, ඊට විරුද්ධ දේ පහ කරමින් කටයුතු කිරීම ආරම්භ කරන්න ඕනේ. ඔන්න සෝ සතෝව අස්සසති – සතෝව පස්සසති. “දීඝංවා අස්සසන්තෝ දීඝං අස්සසානීති පජානාති” – දැන් මේක තෝරා ගන්න බුදුරජාණන් වහන්සේ දෙනවා මෙන්න මෙහෙම එකක්. කිළිටි හිත උපක්‍රමයෙන් පිරිසිදු කරගන්න උපමාවක් දුන්නා. හරියට, ගොමස්කඩ කුණු රෙද්දක් සුද්ධ – පවිත්‍ර කරලා, පිරිසිදු රෙද්දක් හදා ගන්නවා වාගේ! මේක කරන්න පුරුදු වෙන්න. මේ දුන්න හොඳ උපමාවක්. මෙන්න මේ උපමාවෙදී අපි දකින්න ඕනේ මේ උපමාව අපිට සංසන්දනය කරගෙන අපේ හිතට. මේ කිළිටි රෙද්ද අපේ මේ චිත්තාවලිය නම්, මේ චිත්තාවලිය තුළ අපි මේ සංසාරයේ පටන් හුරු පුරුදු කරගත්ත, මේ අත්බැවේ හුරු පුරුදු කරගත්ත නොයෙක් ලාමක අකුසළ දහම් තියෙනවා. අකුසළ ක්‍රියා කළාපයන් ගේ හුරුපුරුදු. මේ සමහර හුරු පුරුදු හරී ඝනීභවනයි, බොහොම තදයි, ලේසියෙන් ඇරගන්න බැහැ. හැබැයි ඒවා අපි ඇරගන්න ම ඕනේ. අන්න ඒ නිසා මොකද කරන්න ඕනේ? අපි ඉස්සෙල්ලාම කරන්න ඕනේ අඩු–ලුහුඬු පුංචි–පුංචි ඒවා ඇරගන්න නෙමෙයි, දැඩිව බැඳිලා තියෙන මහා දරුණු ලෝභ – ද්වේෂ කුණු ගොඩවල් අයින් කරගන්න එක. “මට මෙහෙම රාගය හටගන්නවා, මෙහෙම ද්වේෂය හටගන්නවා, නැත්නම් මෙහෙම ලෝභය හටගන්නවා, මෙහෙම ද්වේෂය හටගන්නවා” කියලා අපිට මේක තේරෙනවා නම්, අපි හොඳ – මනා නුවණින් ඉඳලා “මට කෙබඳු කෙබඳු දෙයක් ඇසුරු කරනකොට රූප-ශබ්ද-ගන්ධ-රස-ඵොට්ටබ්බ-ධර්ම කියන මේවා ඇසුරු කරනකොට ලෝභය හටගන්නවාද? ඒක මට පාඩුවක්! එහෙනම්, ඉස්සෙල්ලාම මම මේ දැඩි ඒවා අයින් කරගන්න ඕනේ. ඒවා ලේසියෙන් අරින්න බැහැ. දීර්ඝ ලෙස දහම ඇසුරු කරන්න ඕනේ, ඒවායේ අනිච්ච-දුක්ඛ-අනත්ථ තාවය මෙනෙහි කරන්න ඕනේ!” අන්න, මෙනෙහි කරනකොට දීර්ඝ ලෙස ඇසුරු කරනවා. දීර්ඝ ලෙස ඇසුරු කරලා මේවා දීර්ඝ ලෙස, ක්‍රමක්‍රමයෙන් පහ කර දමන්න ඕනේ. එහෙනම්, දීඝංවා පස්සසන්තෝ – එක පාර අයින් කරන්න බෑ මේ ලෝභ කුණු ගොඩවල්, දේවේෂ කුණු ගොඩවල්. බොහෝම ඉවසිල්ලෙන් ඉඳගෙන, ක්‍රියාවට නැඟෙන්න ඉස්සෙල්ලා නවත්තාගෙන, අයින් කරගන්න ඕනේ.
මුඛ්‍යය නිමිත්ත හා නාසිකග්ගය ලෝකෝත්තර අරුතින් තෝරා ගනිමු : මෙන්න මේ අයින් කරගන්නකොට, එක්තරා පැත්තකින් මේ ලෝකේ ක්‍රමයක් – එකක් තියෙනවා, මොකද්ද මේ ලෝක ක්‍රමය? “මුහුණ හදවත පෙන්වන කැඩපතක් බඳුයි!” කියලා අපි අහලා තියෙනවා. අපේ හදවතේ යම්කිසි සිතිවිල්ලක් නැඟෙනකොටම ඉස්සෙල්ලාම නැඟෙන්නේ මූණට! එහෙනම්, මේ “මුඛ පරිමණ්ඩලය“ ඇසුරු කරගෙන තමයි හටගන්නේ. දැන් ළමයෙකුට එකපාරටම අපි චොකලට් එකක් දෙන්න හදනවා, උදුරා ගන්නවා. ළමයා අඬන්න ඉස්සරවෙලා, කට ඇද කරලා, කජු ලෙල්ල වාගේ හදාගෙන, මූණ අකුලාගෙන ලැහැස්ති වෙනවා, ඊට පස්සේ අඬනවා, ක්‍රියාවට නඟන්නේ පස්සේ. අපිට තරහා යනවා, කාටහරි ගහන්න. ඉස්සෙල්ලා මූණට දැනිලා, කට ඇද වෙලා ගිහිල්ලා, මූණ රෞද්‍ර වෙලා ගිහිල්ලා තමයි ඊට පස්සේ තරහා ආපු ගමන්, ඉස්සෙල්ලාම හඟවනවා , සිතිවිල්ල හඟවනවා මුහුණේ! අපි මූණට හිත තියාගෙන ඉන්නකොට, අපේ මූණට අපි හිත තියාගෙන ඉන්නකොට, අපේ මූණේ ඉරියවු වෙනස් වෙන හැටි අපිට හොඳට පේනවා, ලෝභ – ද්වේෂ හිත් අනුව. අන්න, ලෝභ හිතක් එනකොටම ක්‍රියාවට, කථාවට නඟන්න ඉස්සෙල්ලා මුහුණට පිළිබිඹු වෙනවා දකිනවා හිතේ පිළිබිඹුව. මෙන්න මේ නිසා බොහෝම ලේසියි මේ “මුඛ පරිමණ්ඩලය” මුල් කරගෙන හිත පිහිටුවා ගත්තහාම ඔය ටිකට. ඉතින්, “මුඛ නිමිත්තේවා නාසිකග්ගේවා“ කියලා අටුවා වල විග්‍රහ වෙනවා ඔය දෙක. දැන් මුඛ නිමිත්තේවා, නාසිකග්ගේවා කියන වචනය කියනකොට, ඔතන කාරණා 2ක් තියෙනවා. එකක් පරමාර්ථ අර්ථය, අනික බාහිරෙන් පෙන්නුම් කරන සම්මත අර්ථය. පරමාර්ථ අර්ථයෙන් පෙන්වන ඒවා බාහිරට නිකුත් වෙන්නේ ආධ්‍යාත්මික මානසිකත්වයක් තුළින් බාහිර ගොඩනැඟිලා තියෙන ඒවා. ඒ නිසා මේ “නාසික අග්‍රය” කියන වචනය ගත්තහම, නාසිකග්ග කියන වචනයේ මේ නාසය ලඟට සම්බන්ධ වෙලා, බාහිර ලෝකයේ විද්‍යාමාන වෙනවා අභ්‍යන්තරයේ තිබුණාවූ ගතිලක්ෂණය. මෙන්න මේ නිසා, “න + ආසික + අග්ග” කියන වචනය තමයි නාසිකග්ග කියන්නේ. “ආශ්‍රය නොකිරීම අග්‍ර කරගන්න ඕනේ” – න + ආසික කියන්නේ, ආසික කියන්නේ ආශ්‍රය කිරීම. න + ආසික කියන්නේ ආශ්‍රය නොකිරීම. අපි මේ ඇසුරු කරමින් යන්නේ, ලෝකේ. දැන් අපි යන්නේ මොකටද? ඇසුරු නොකිරීම අග්‍ර කරගෙන. එහෙනම්, “නාසිකග්ග” කරගෙන යන්න ඕනේ! අපි හිත පිහිටුවාගන්න ඕනේ, ආශ්‍රය නොකිරීම අග්‍ර කරගෙන, මූඛ්‍යය නිමිත්ත වන නිවනට! මූඛ්‍යය නිමිත්ත මුඛ නිමිත්ත කිවුවේ, මූඛ්‍යය නිමිත්ත කියන්නේ ප්‍රධාන කරගත්ත නිමිත්ත. මූඛ්‍ය නිමිත්ත, බෞද්ධයාගේ මූඛ්‍යය නිමිත්ත නිවන! හැමවෙලේම නිවනට හිත පිහිටුවාගෙන, නිවන් මඟට හිත පිහිටුවාගන්න ඕනේ. එහෙනම්, මුඛ නිමිත්ත කියන්නේ මූඛ්‍යය නිමිත්ත හෙවත් නිවන! නිවනට හේතු වෙන මාර්ගය “න ආසික අග්‍ර” කරගත්තා කියන්නේ ඇසුරු නොකිරීමේ පැත්ත අග්‍ර කරගත්තා. එහෙනම්, මුඛ නිමිත්ත හෝ නාසිකග්ගයේ හිත පිහිටුවාගන්න කිවුවේ ඔන්න ඕකටයි. නිවනට හිත පිහිටුවාගන්න, නිවන් මඟට හිත පිහිටුවාගෙන, නිතරම හොඳ හෝදිසියකින්, මනා සිහියකින් ඉන්න. “මං මේ කරන – කියන – හිතන දේවල් නිවනට හේතු වෙනවාද? නිවන් මඟ වැඩෙනවාද? ඒකට හේතු වෙනවාද?” මෙන්න මේකෙන් ඉන්න කියලා කිවුවේ ඔන්න ඔය ටිකට!
දීඝං, රස්සං, සබ්බකාය පටිසංවේදී, පස්සසිස්සාමීති මොනවාද මේ? : මෙන්න මෙහෙම ඉඳලා තමයි ඇසුරට ගන්නෙයි, පහ කරන්නෙයි. දැන් දීර්ඝ ලෙස ඇසුරු කරන්න වෙනවා දහම. අනිච්ච, දුක්ඛ, අනත්ථ වශයෙන් මෙනෙහි කරන්න වෙනවා. අර මහා දැඩි ලෝභයෙන් අල්ලාගත්ත, ද්වේෂයෙන් ගැටි-ගැටී ඉන්න යම්කිසි සිතක් අපිලඟ තියෙනවා නම් අපේ මානසිකත්වය තුළ, ඒ කුණුගොඩ ඉස්සෙල්ලා සුද්ධ කරගන්න ඕනේ. අන්න ඒ ලොකු කුණු ගොඩ ලේසියෙන් සුද්ධ කරන්න බෑ! එයා දීර්ඝ ලෙස මේක කරගෙන යන්න ඕනේ. ඔහොම ටික කාලයක් කරගෙන යන්කොට අර දීර්ඝ කුණු ගොඩ කැපිලා යනවා. ඊට පස්සේ තියෙන්නේ කෙටි ඒවා. “රස්සංවා අස්සසන්තෝ රස්සං අස්සසාමීති පජානාති – රස්සං පස්සසන්තෝ රස්සං පස්සසාමීති පජානාති” අන්න, අනුපූර්ව සික්ඛාවේ යන්නේ මේ. අනුපූර්ව යන්න ඕනේ. එකපාර පුංචි ඒවා කපන්න බෑ! ලොකුවා කපාගෙන ඉවරවෙලා ඊට පස්සේ තියෙන ඒවා කපාගන්න ආන්න ඊට පස්සෙයි වැටහෙන්නේ, පොඩි කුණු. පොඩි පොඩි ලෝභ – ද්වේෂ කෑලි පවා අහු වෙනවා එතකොට. ඒවා කෙටියෙන් ම කපාහරින්න පුලුවන් දැන්. ලොකු හරියයි අමාරු වෙන්නේ. අන්න, පහුවෙන්න පහුවෙන්න මේක ඔහොම ඇරෙනකොට කෙටියෙන් ම කපා හරින්න පුලුවන්, එවෙලේ – එවෙලේ එන ක්ෂණික කෝප කෑලි, පොඩි පොඩි රාග කෑලි, එනකොටම කපාහරින්න ලේසියි! අනිච්ච, දුක්ඛ, අනත්ථ නිස්සාරත්වයක් නේ, මොනවාට අල්ලන්නද? හරයක් නෑ නේ! අන්න, වටහාගෙන වටහාගෙන සිහියෙන් ඉන්නකොට, මනා සිහියෙන් යුතුව ඔය ටික කරගෙන යනවා. දැන් මේක තමයි පටන්ගැන්ම – “රස්සංවා අස්සසන්තෝ රස්සං අස්සසාමීති පජානාති, රස්සංවා පස්සසන්තෝ රස්සං පස්සසාමීති පජානාති“ එතකොට, අන්න අපි දැන් “සබ්බ කාය පටිසංවේදී අස්සසිස්සාමීති සික්ඛති“ – මේ සබ්බ කාය, සබ්බ කාය තෝරා ගන්න ඕනේ. චක්ඛු කාය, සෝත කාය, ඝාන කාය, ජිව්හා කාය, කාය කාය, මනෝ කාය, රූප කාය, සද්ද කාය, ගන්ධ කාය, රස කාය, පොට්ටබ්බ කාය, ධර්ම කාය කියන මෙන්න මේවා ඔක්කෝම සබ්බ කාය! මේ සියලු හුස්ම සමූහය නෙමෙයි මේ කියන්නේ! ඔන්න සබ්බ කාය. මේවා තමයි මේ ඇසුරු කරන්නේ. ඇස-කන-දිව-නාසය-සරීරය-මන-රූප-සබ්ද-ගන්ධ-රස-ස්ඵර්ශ-ධර්ම මෙන්න සබ්බ කාය. “පටිසංවේදී” – ඒවායේ බැඳෙනවා, පටි කියන්නේ බැඳෙනවාට. සංයෝජනයේ බැඳිලා ඉන්නවා. සංවේදනය විඳිනවා අපි. අන්න ඒක දකින්න ඕනේ අපි. දැකලා එහෙනම්, මේ සංවේදී භාවය හෙවත්, මේවායේ – මේවාට බැඳිලා අපි වින්දනය කරන බවක් තියෙනව නම්, මෙන්න මේක මනා සේ දැනගන්න ඕනේ, ඇසුරු කරනකොට. “මෙන්න මේකයි අර මං ඇසුරු කරන්නේ, මේවා කපා හරින්නයි!” යමක ඇස-කන-දිව-නාසය-ශරීරය-මන කියන ඒවාත්, රූප-ශබ්ද-ගන්ධ-රස-ස්ඵර්ශ-ධර්ම කියන මේවාත් කෙරෙහි මගේ චන්ද රාගයක් බැඳෙනවාද, රැඳෙනවාද? අන්න ඒවා බලා ඉන්දැද්දී කියනවා “පටිසංවේදීත්වය” දැකලා, මං මෙන්න මේක නැති කරගන්නයි මේ දහම් ආස්වාසය කරන්නේ. අනිච්ච, දුක්ඛ, අනත්ථ වශයෙන් බලන්නේ ඒකටයි කියලා දැනගන්න ඕනේ. ඒ දැනගෙන හික්මෙන්න ඕනේ. දැනගෙන ඉවරවෙලා, ඒවා පහ කිරීමටයි මං මේ කටයුතු කරන්නේ කියලා හික්මෙන්න ඕනේ, “සබ්බකාය පටිසංවේදී පස්සසිස්සාමීති සික්ඛති”
කායානුපස්සනාව කියලා හරියටම කියන්නේ මොකක්ද? : “ඵස්සං භයං කායසංඛාරං” මේ ඵස්සම්භය කරනවා කියන්නේ මේ පහ කර දමනවා, මේ කාය සංඛාර. දැන් මේක වැඩක් නෑ කියලා දැනගත්තහාම ඒ පිළිබඳ කරන්නාවූ කටයුතු වලින් අහක් වෙලා හික්මෙණවා. ඒ නිසා, ඒ සඳහා යම් කටයුත්තක් මම කරනවාද, ඒක වැරදියි! මම ඒ කටයුත්ත අතහැරිය යුතුයි, නොඇලිය යුතුයි, මිදිය යුතුයි! කියලා හික්මෙන්න ඕනේ. ඒ සඳහායි මං මේ දහම ඇසුරු කරන්නේ කියලා හික්මෙන්න ඕනේ. මෙන්න මේකට කියනවා “ඵස්සං භයං කායසාංඛාරං අස්සසිස්සාමීති සික්ඛති, ඵස්සං භයං කායසංඛාරං පස්සසිස්සාමීති සික්ඛති!” මේ ශික්ෂණය වෙන හැටි. එතකොට, “යාවදේව ඥාණ මත්ථාය පතිස්සති මත්ථාය“ – මෙහෙම කරනකොටයි ඥාණය මුදුන්පත් වෙන්නේ, සතිය මුදුන්පත් වෙන්නේ! “අනිස්සිතෝච විහරති“ – ලෝකයේ නිශ්‍රයෙන් තොරව වාසය කරනවා. “නච කිංචි ලෝකේ උපාධියති“ – ආත්මාදී වශයෙන් ලෝකේ කිසිම දෙයක් අල්ලන්නේ නෑ! එතකොට, “ඒවම්පි භික්කවේ භික්ඛු කායේ කායානුපස්සී විහරති“ – එයා කායානුපස්සනාවෙන් වාසය කරනවා. මේ කායානුපස්සනාව! කොච්චර ලස්සනට, පැහැදිලිව, නිවන් මඟට මුල් කරලා තියෙන එකක්ද? ඉතින්, ඔය කියන ඇලීම, ගැටීම, මුලාවට පත්වෙන මාර්ගය හොයන්නේත් නැතුව, බලන්නේත් නැතුව, ඔය කොහාට හරි වෙලා පැය ගාණක් හුස්ම ඇද ඇදා හිටියොත් ඒ පුද්ගලයා කොහොමද ඔය ප්‍රතිඵලය ලබන්නේ? දැන් මේක නිවන් මඟක් ද, ඒක නිවන් මඟක් ද කියලා දැන් පැහැදිලිව පේනවා නේ! හොඳට පැහැදිලියි, මේ මඟ ගියොත් නිවන් දකිනවා කියන එක. ඥාණය මුදුන්පත් වෙනවා, සතිය මුදුන්පත් වෙනවා, අවසිහි කාරයෝ වෙන්නේ නෑ! නමුත්, ඔය දැන් ඔය කරන කට්ටිය අවසිහි කාරයෝ වෙන්නේ නැද්ද? තිබ්බ දේ තිබ්බ තැන මතක නෑ, යන ගමන මතක නෑ, කරන කියන දේ මතක නෑ, මොකද? “එකක්වත් අරමුණු හිතන්න එපා!” එහෙම එකක් දෙනවා. බුදුරජාණන් වහන්සේ එහෙම දේශනාවක් කළේ නෑ නේ! “යමක් යමක් නිසා රාගය හටගන්නවාද, ද්වේෂය හටගන්නවාද, මෝහය හටගන්නවාද, ඒ ඒ දේ අත්හරින්න!” බුදුරජාණන් වහන්සේ සියල්ල අත්හරින්න දේශනා කළේ නෑ! “යම් යම් තැනක චන්ද රාගයෙන් බැඳෙනවාද, අන්න ඒක අයින් කරගන්න” එතකොට එයාට හිතිවිලි අයින් කරලා නෑ, ක්‍රියා අයින් කරලාත් නෑ, කතා අයින් කරලාත් නෑ! මේ ලෝකේ වැඩිපුරම හිතලා තියෙන්නේ බුදුරජාණන් වහන්සේ, වැඩිපුරම කියලා තියෙන්නේ බුදුරජාණන් වහන්සේ, වැඩිපුරම කරලා තියෙන්නේ බුදුරජාණන් වහන්සේ! උන්වහන්සේ තරම් හිතපු, කියපු, කරපු කෙනෙක් ලෝකේ නෑ! දික් කළ අතක් වක් කළ සැණින් බඹ ලොවටත් ගිහිල්ලා එන්න පුලුවන්. සක්වළ වටේ ඕන්නම් සක්වළ වටේ යන්නත් පුලුවන්, මනෝමය සෘද්ධියේ යන්නත් පුලුවන්. එහෙනම්, ක්‍රියාකාරීත්වය වැඩියෙන්ම තියෙන්නේ බුදුරජාණන් වහන්සේට. එක්කෙනෙක් වචනයක් කතා කරනකොට වචන 512ක වේගයෙන් කතා කරන්න පුලුවන් ශක්ති විශේෂයක් තියෙනවා. වැඩිපුරම කථාකරන්න පුලුවන්කම තිබුණේ බුදුරජාණන් වහන්සේට. එක්කෙනෙක් යමක් හිතනවා නම්, මිනිහෙකුට කොහොමටවත් හිතාගන්න බැරි, අසීමිත සර්වඥතා ඥාණයෙන්, අනාවරණ ඥාණයෙන් අනන්ත දේවල් හිතනවා. හිතලා කියන්න පුලුවන්. එහෙනම්, වැඩිපුරම හිතලා තියෙන්නේ බුදුරජාණන් වහන්සේ. නමුත්, අද කියන්නේ “හිතීමයි, කිරීමයි, කීමයි අත්හැරපුහාම නිවන් දකිනවා“, බුදුරජාණන් වහන්සේ හිතීමයි, කීමයි, ක්‍රියාවයි තුළින් උපරිමයට ගිහිල්ලා සර්වඥතා ඥාණයෙන් වැඩ හිටියා. එහෙනම්, එතකොට අපිට මොකද්ද කියන්නේ? බුදුරජාණන් වහන්සේ දේශනා කරනවා, “හිතන කියන කරන ඒවායේ චන්දරාගය දුරු කරන්න, නිස්සාර බව දැනගෙන, අවශ්‍යයතාවයට ප්‍රයෝජන ගන්න“ අවශ්‍යයතාවය මොකද්ද? ලෝකයාට ධර්ම දේශනා කරන්න ඕනේ, යමක ඇත්ත – නැත්ත කියලා දෙන්න ඕනේ, සියුම් තැන් විග්‍රහ කරලා දෙන්න ඕනේ, හොඳ ඥාණයක් මෙහෙයවන්න ඕනේ, ඒවා කරන්න ඕනේ. හැබැයි එකක් දැනගන්න, ඒ පිළිබඳ යම් නුවණක් ඇත්ද, ඒකත් කැමති සේ නෑ! ඒකත් අනිච්චයි! ඒක තේරුම් අරන් ඉන්න. ඒක 77ක් ඥාණ දර්ශන වලින් එකක් වූ ඒ ඥාණය පිළිබඳවත් හිත බඳින්න එපා කිවුවේ අන්න ඒකයි, මෙන්න මේ ටිකයි දැනගන්න ඕනේ එකින් එකට.
සතර සතිපට්ඨානයේම සහ කරණීය මත්ත සූත්‍රයේත් ආනාපානසතිය තියෙනවා : දැන් ඔය තියෙන්නේ කායානුපස්සනාවේ කොටස. “කායානුපස්සනා, වේදනානුපස්සනා, චිත්තානුපස්සනා, ධම්මානුපස්සනා කියන මේ සතර සතිපට්ඨානයම ආනාපානසතියට අඩංගුයි” කියලා මජ්ජිම නිකායේ දේශනා කරනවා <<ත්‍රිපිටක සූචිය අවශ්‍යයි>> වෙන් කරලාත් පෙන්වලා තියෙනවා මෙන්න මෙතෙන්ට වෙනකන් කායානුපස්සනාව, මෙතෙන්ට වෙනකන් වේදනානුපස්සනාව, මෙතෙන්ට වෙනකන් චිත්තානුපස්සනාව, මෙතෙන්ට වෙනකන් ධම්මානුපස්සනාව කියලා. ඔය ඔක්කෝම ආනාපානසතියට විග්‍රහ කරලා තියෙනවා – හතරම! එහෙනම්, ආනාපානසතිය යන යමක් ඇත්ද, සතර සතිපට්ඨානයත් ඒක! එහෙනම්, ආර්ය අෂ්ඨාංගික මාර්ගයත් ඒක, සප්ත බොජ්ජංගයත් ඒකේ, විජ්ජා විමුක්ති ඵලය ලබා දෙන්නෙත් ඒකෙන්. ඔක්කෝටම ඔය භාවනාව තියෙනවා. ඔය හුඟාක් විග්‍රහයක් තියෙනවා. මං ඉතා කෙටියෙන් කළේ. ඕක වෙනම විග්‍රහයක් ගන්න ඕනේ ආනාපානසතිය පිළිබඳ සම්පූර්ණ විග්‍රහයක් මම පස්සේ වෙලාවක දෙන්නම්, හුඟාක් වෙලාව ගන්න නිසා. ඉතාම කෙටියෙන් ආනාපානසති භාවනාව මොකද්ද කියන එක පෙන්වන්නයි ඔය ටික කිවුවේ. එතකොට, දැන් ඕකම තමයි කරණීය මත්ත සූත්‍රයෙන් කෙරෙන්නේ. “කරණීය මෙත්ත සූත්‍රය” නෙමෙයි වචනය, “කරණීය මත්ත සූත්‍රය“! ඕක මෙත් කරන්න තියෙන සූත්‍රයක් නෙමෙයි, “කරණීයම අත්ථ” – කරණීයම + අත්ථ – කරණීය මත්ත. තමා විසින් කළ යුතුම දේ කුමක්ද කියන එකයි. ශාන්ත පද නම් වූ නිවනට පැමිණීම සඳහා තමා විසින් කළ යුතුම වැඩපිළිවෙල මොකද්ද? – කරණීය මත්ත කුසලේන යංතං සංතං පදං අභිසමෙච්ච, සාන්ත පද නම් වූ නිවනට පැමිණීම සඳහා කළ යුතුම දේ කුමක්ද? මෙන්න බුදුරජාණන් වහන්සේ ප්‍රශ්නයක් නඟලා ඕකට උත්තරේ දෙනවා. “සක්කෝ“ – සක්කයෙක් වෙන්න, දැන් ඕකට අපි කියන්නේ දක්ෂයෙක් වෙන්න. දැන් ක්‍රිකට් ගහන එක්කෙනා දක්ෂයෙක් නේද? ලෝකේ කුසලාන එහෙම අරන් ඉන්නේ. දුවලා පැනලාත් ගන්නේ දක්ෂයෝ නේ! දක්ෂයෙක් වෙලා නිවන් දකින්න කියලා බුදුරජාණන් වහන්සේ දේශනා කළේ නෑ! සක්කයෙක් වෙලා නිවන් දකින්න කියලා දේශනා කළා. “සක්ක” කියන්නේ මොකද? සුද්ධවන්තයා, සකා කියන්නේ සක්ක. සුද්ධවන්තව වැඩ කරන කෙනෙක් වෙන්න ඕනේ. අපිරිසිඳු චරිතයක් නැති වෙන්න ඕනේ ඉස්සෙල්ලාම. ශුද්ධ චරිතයක් ඇත්තෙක් වෙන්න ඕනේ, “සැකසුම් සහගත” වැඩ කරන කෙනෙක් වෙන්න ඕනේ. සක්‍ර දෙවියන්ට සක්ක කියනවා, ඇයි සක්ක කියන්නේ? සැකසුම් සහගතව, සුද්ධවන්තව වැඩ කරපු නිසා සක්‍ර දෙවියන්ට සක්ක කියන නම ආවා කියලා දේශනා කරනවා. මෙන්න, අපිත් සක්කයෙක් වෙන්න ඕනේ. එහෙනම්, සුද්ධ වැඩ කරන්න ඕනේ. සුද්ධ විදිහට කතා කරන්න ඕනේ, ක්‍රියා කරන්න ඕනේ, සුද්ධ විදිහට හිතන්න ඕනේ. මෙන්න, ඉස්සෙල්ලාම අවශ්‍යය දේ. අශුද්ධ විදිහට හිතන, කියන, කරන කෙනාට නිවන් මඟ වැහෙනවා. ඒ නිසා පළමුවම හොඳ මනා සිහියකින් ඉඳලා සුද්ධවන්තයෙක් වෙන්න, සක්කයෙක් වෙන්න.
කරණීය මත්ත සූත්‍රයේ දහම් අරුත් දැනගනිමු : “උජූච“ – අවංක වෙන්න. “සූජූච“ – මනා සේ, “සූ” කියන්නේ කියන්නේ තමන්ගේ හිත. හිත සෘජු කරගන්න. කය, වචන සෘජු කරගත්තා සේම හිතත් සෘජු කරගත්තාම සූජූචයි. කය-වචනය සෘජු කරගත්තහාම උජූචයි. “උජූච, සූජූච”! “සුවච“ වෙන්න, සුවච කියන්නේ? යම් වචනයක් සුව එළවනවාද, ආං ඒක භාවිත කරන්න. එහෙනම්, මොකද්ද සුවච තේරුම? බුදුපියාණන් වහන්සේ දේශනා කරපු අනිච්චයි, දුක්ඛයි, අනත්ථයි කියන මෙන්න මෙතනයි සුවචය! ඔන්න ඔය සුවචයට පත් වෙන්න. “මුදු“ – මෘදු වෙන්න. සැඩ ගතියට පත්වෙලා බෑ කරන්න, ඕන එකකට නැමෙන්න ඕනේ. ඉවසීමෙන් යුක්ත වෙන්න ඕනේ. මුදු – මොලොක් ගති ලක්ෂණ එන්න ඕනේ. “අනතිමානි“ – අති මාන – මාන ඇත්තෙක් වෙන්න එපා! අන්න අර අපි අර ඉස්සෙල්ලා පෙන්නපු “නිසීදති පල්ලංකං“ කියන එකට ආපු හැටි. ඔය කියපු කාරණා ටික තමයි ඔතන – “නිසීදති පල්ලංකං, උජුං කායං පණිධාය, පරිමුඛං සතිං උපට්ඨපෙත්වා“ කිවුව ටික, ඔය ටිකේ කියවිලා තියෙනවා. එතකොට මොකද කරන්නේ? අන්න එතෙන්ට පත්වෙච්ච කෙනා ඇසුරු කළ යුතු දහමක් තියෙනවා. දැන් ඉස්සෙල්ලා බණ අහපු කෙනාටයි භාවනාව! බණ අහපු නැති කෙනාට භාවනාව බුදුරජාණන් වහන්සේ කරලා නෑ. දස්සනේන පහාතබ්බ ඉස්සෙල්ලා දර්ශනය ලබාගන්න, භාවනාවේන පහාතබ්බ කියලා භාවනාවෙන් පහ කරන කොටස ඊලඟට කරන්න. භාවනාවෙන් පහ කරන්නේ මොකද්ද? අභිජ්ජා – දෝමනස්ස හෙවත් ඇලීම් – ගැටීම් දෙක. ඒක පහ කරන්නයි භාවනාව කරන්නේ. දැන් ඒකට පත් වෙනකොට, සුවචෝචස්ස මුදු අනතිමානි, “සංතුස්සකෝච“ – අනිකේ තියෙනවා. “සං” කියන්නේ සංතානය, හෙවත් අපේ චිත්ත ස්වභාවය, චිත්ත සංතානය. තුටු වෙන්නේ මොකෙන්ද? තුටු කරන්න බෑ කවදාවත්, පාපයක් කරගෙන පාපය සිහි කරලා. වරදක් නැති බවම සිහි කරන්න ඕනේ. තමාගේ සීල ගුණය, ශික්ෂණය වෙච්චි එක සිහි කරන්න, තමාගේ ශුද්ධතාවය සිහි කරන්න. මෙන්න මේක සිහි කරන්න කියලා බුදුරජාණන් වහන්සේ දේශනා කළා මේ ආර්යය විනයේ භාවනාව ඔන්න ඕකයි, පළවෙනි භාවනාව! තමාගේ චිත්ත පාරිශුද්ධිය සිහි කරන්න, සීල පාරිශුද්ධිය. සීලය කියලා කියන්නේ “සංවරට්ඨේන සීලං“ – මේ තමන්ගේ පත්වෙලා තියෙන සංවරත්වය. තමාගේ – “මගේ මෙබඳු වැරදි නෑ! මගේ ක්‍රියා කළාපයේ වැරදි නෑ! කතා විලාසයේ වැරදි නෑ! කෙනෙකුට පහර ගහන ඒවා නෙමෙයි. කෙනෙකුට රිදවන්නේ නෑ! හිංගි – හිංසා නෑ! දස අකුසලයට හේතු වෙන ක්‍රියා කළාපයන් මං ලඟ නෑ, කතා විලාසයක් නෑ! මගේ හිතිවිලි වත් මං ඒවාට පහල කරන්නේ නෑ! කොච්චර සුද්ධ ද මා තුළ!” අන්න ඒක සිහි කරන්න කියලා පෙන්වනවා. මෙන්න මේක සිහි කරනකොට මොකද වෙන්නේ? අන්න එතකොට තමයි “සංතුස්සකෝච” වෙන්නේ අන්න එතකොට.
කරණීය මත්ත සූත්‍රය නිවන් මඟට අත්පොතයි : දැන් එතකොට එයාට එක දෙයක් වෙනවා. යමක් නිසා ලෝභය හටගන්නවාද, ද්වේෂය හටගන්නවාද, මෝහය හටගන්නවාද, මට ඒවා වැඩක් නෑ! ඒවා ඔක්කෝම බැහැර කරනවා. බැහැර කරන්න ඕනේ වුනාට පස්සේ මොකද වෙන්නේ? “සුභර“ වෙනවා. දරණ බර මොකද්ද? නිවනට හේතු වෙන, සත්‍යයට හේතු වෙන බර විතරයි දරන්නේ. අන්න සුභර වීම. එතකොට, සංතුස්සකෝච සුභරෝච “අප්පකිච්චෝච” – දැන් කටයුතු කළානම් බහු කටයුතු, ලෝභ ද්වේෂ මෝහ කටයුතු එකක්වත් නෑ. දැන් අල්ප වන්නා වූ, ධර්මයට ගැලපෙන්නාවූ කටයුතු වලට පමණක් ඔහු සීමා වෙලා ඉන්නවා. “සල්ලහුක“ – දැන් එතකොට හිතේ තිබෙන ගතිය මොකද්ද? සැහැල්ලු ගති ලක්ෂණයෙන්, වෘතයෙන් යුක්තයි. එහෙනම්, ඕකට කියනවා “පස්සද්ධියට“ පත් වෙනවා – “පීති මනස්ස කායෝ පස්සද්ධති“ අන්න එතෙන්ට ආවා. “පස්සද්ධ කායෝ සුඛං දේති, සුඛිනෝ සමාධියති“ – මේ සමාධි මාර්ගයට යන්න යන්නේ. ඔන්න ඔතෙන්ට ආපුහාම කියනවා සල්ලහුක වුත්ති. “සංතින්ද්‍රියෝච නිපකෝච“ – සංතින්ද්‍රියෝච – සාන්ත ඉන්ද්‍රිය ඇති කරගන්නවා, ඉන්ද්‍රිය සංසුන් බවට පත් වෙනවා. “නිපක“ – පාක කියන්නේ පැහෙනවා. පැහීමේ පැත්තට යනවා නම් “විපාක” වෙනවා. විපාක – නිපාක කරන්න! පැහෙන පැත්තට හෙවත්, මතු විපාක හටගන්න සසර ගමනට හේතු වන්නාවූ, විපාක හටගන්න ඒවායින් වෙන් වෙලා ඉන්න. අන්න එතකොට නිපක භාවයට පත් වෙනවා. එතකොට, සංතින්ද්‍රියෝච නිපකෝච “අප්පගබ්බෝ“ – ගැබ් කරගන්න ඒවා අල්ප කරන්න. අපි මේ බහු ගබ්බ වෙලා ඉන්නේ, මේ ලෝකේ කෙළවරක් නැති ඒවා අල්ලාගෙන, ලෝභ ද්වේෂ මෝහයන් ගැබ් කරගෙන. ඒවා අහක් කරපුහාම අප්පගබ්බයි. “කුලේසු අනනුගිද්ධෝ“ – මේ අනුකූල වෙන්න යන්න එපා මේ ලෝකේ තියෙන ඒවාට, ඒවායින් ඉවත් වෙන්න. ලෝකයට අනුකූල වෙන්නේ නැතුව ධර්මයට අනුකූල වෙන්න. අන්න එතකොට, “නච ඛුද්දං සමාචරේ“ – ක්ෂුද්‍ර වූ අසමාචාරයක් කරන්න එපා. කුඩා වූ හෝ වරදක් කරන්න එපා කියලා ඕකට කියන්නේ. “කුඩා වූ හෝ වරදක් නොකෙරෙන්නේ කාගෙන්ද?” අහපුහාම, තථාගතයන් වහන්සේගෙන් පමණයි කියලා දේශනා කරනවා. එහෙනම්, අරිහතුන් වහන්සේගෙන් නොකෙරෙන දෙයක් අනික් මිනිහෙකුට කරන්න පුලුවන්ද? කුඩා වූ හෝ වරදක් නොකර ඉන්න? ක්ෂුද්‍ර වූ හෝ අසමාචාරයක් කරන්න එපා, ඥාණවන්තයෝ අපවාද කරන – නච ඛුද්ධං සමාචරේ කියන්නේ “නච ඛුද්ධං අසමාචරේ” – නච ඛුද්ධං සමාචරේ කියන වචනේ සකස් වෙන්නේ එහෙමයි. ක්ෂුද්‍ර වූ අසමාචාරයක් කරන්න එපා. “කිංචි“ – කෙසේද, “යේන විඤ්ඤූපරේ උපවදෙය්‍යුං“ – ඥාණවන්ත වූ අන්‍යයෝ විසින් කරන්නා වූ උපවාදයට කරන්නාවූ දෙයක් කරන්න එපා!
නිවන නම් එකම සුවය සැමට ලැබේවා! යන්න අරිය මෙතයි : මෙන්න මෙතෙන්ට වෙනකන් ශුද්ධ වෙලා එන්න ඕනේ, බණ අහලා, අනිච්ච – දුක්ඛ – අනත්ථ තේරුම් ගත්ත කෙනා. එයා දන්නවා නිවන් මඟ, නිවන දන්නවා. නිවනින් මෙපිට සත්ත්වයාට සුවයක් නෑ කියලා දැකලා ඉවරයි. එහෙනම්, බුදුරජාණන් වහන්සේ දේශනා කරනවා “නිවන හෝ නිවන් මඟ හැර, තපෝ ගුණය හැර, බොජ්ජංග ධර්ම හැර ලෝක සත්ත්වයාට තවත් සුවයක් මම නොදකිමි!” අන්න සුවය දැක්ක කෙනා. එහෙනම්, මොකද්ද එකම සුවය? නිවන් සුවය හැර, නිවන් මඟෙහි ලබන්නා වූ නිවන් මඟ ලැබෙන සුවය හැර තවත් සුවයක් ලෝක සත්ත්වයාට නෑ! කියලා දැක්ක කෙනා තමයි මේ භාවනාවට පටන්ගෙන, “සුඛිනෝවා“ කියන්නේ. ඔන්න සත්ත්වයාට පතන සුඛය! අද සුඛය පතන්නේ මොකද්ද? “කාලා බීලා සැප සම්පත් ලබාගෙන ඉන්න ලැබේවා!” එතකොට යන්නේ ම කොයි පැත්තටද? මාරයාගේ පැත්තේ එකක් නේද ඒක? මේ ලෝකේ කාලා බීලා, සැප සම්පත් විඳගෙන ඉන්න ලෝකේ කෙනෙකුට පතනවා නම්, මාරයාගේ පැතුම ඕක නේ! බුදුරජාණන් වහන්සේ මාරයාගේ පැතුම පතන්නද දේශනා කළේ? නෑ! බුදුරජාණන් වහන්සේ සුඛයක් පෙන්නුවා. “තපෝ ගුණය හැර, නිවන හැර, ලෝකයාට තවත් සුවයක් මම නොදකිම්!” අන්න බුදුරජාණන් වහන්සේ දැක්ක සුවය, පනවපු සුවය. ඔන්න ඔය සුවය පතන්න. අන්න, ආර්යයන් විසින් පතන්නාවූ මෛත්‍රිය! ඔන්න, “ආර්යය මෛත්‍රිය” කියන්නේ ඕකටයි! “ඛේමිනෝ හොන්තු“ – භය නැත්තෝ වෙත්වා කියලා අද මොකද්ද කරන්නේ? භයක් නැතුව, හොර භයක් නැතුව, හතුරු භයක් නැතුව, හොඳට සැප සම්පත් විඳගෙන, හොඳට මේ කාම ලෝකේ ජීවත් වෙලා ඉන්න ලැබේවා කියලා හිතාගෙන පැතුවොත් එහෙම, අද පතන්නේ “ඛේමිනෝවා හොන්තු” කියලා ඕක. මොකද්ද “ඛේම” කියන්නේ? “අසෝකං, විරජං, ඛේමං” – ඛේම කියන්නේ නිවනට! භය නැති එකම තැන ඔච්චරයි, භය නැති කරපු තැන. සසර භය ඉක්මෙවුවේ යම් කෙනෙක්ද, ඔහු ඛේමයට පත් වුනා. එහෙනම්, ලෝකයාට පතන එකම යහපත මොකද්ද? මෙන්න මේ කියන්නා වූ ඛේමයට පත් වෙන්න. මෙන්න මේ නිවන් සුවයට පත්වෙලා භය නැති කරගන්න. “සුඛිනෝවා ඛේමිනො හොන්තු සබ්බේ සත්ථා භවන්තු සුඛිතත්ථා“ – මේ සියලුම සත්ත්වයින්ට මෙන්න මේ යහපත ලැබේවා! මෙන්න මේ නිවන් සුවය ලැබේවා! “යේ කේචි පාණ භූතත්ති“ – යම්කිසි ප්‍රාණියෙක් ඇත්ද, භූතයෙක් ඇත්ද, දැන් කවුද ප්‍රාණියා? කවුද භූතයා? කුමකින් ප්‍රාණ වෙනවාද? කුමකින් භූත වෙනවාද? ඇයි ප්‍රාණියෙක් කියන්නේ? මේ ලෝක සත්ත්වයෝ අවිද්‍යාවෙන්, තෘෂ්ණාවෙන් ගෝචර වෙලා, ඇහෙන් රූප පානය කරනවා, කනෙන් ශබ්ද පානය කරනවා, දිවෙන් රස පානය කරනවා, නාසයෙන් ගන්ධ පානය කරනවා, කයෙන් ස්ඵර්ශ පානය කරනවා, හිතෙන් ධර්ම පානය කරනවා. මෙන්න මේවායෙන් පානය කර කරා මේ ලෝකේ යන නිසා කියනවා “පාණීන්“ කියලා. මෙන්න සත්ත්වයාට ප්‍රාණීන් කියන්න හේතුව. ඕවා පානය කරන්න ගියාම ගොඩනැඟෙන්නේ සංඛාර. ඒකෙන් පහල වෙන භූතය තමයි “ජාතිය!” ඒක තමයි පංචස්කන්ධය වශයෙන් අපි හදාගෙන, මේ මස්-ලේ කයක් හදාගෙන, අපි මේ භූතයක් හදාගෙන ඉන්නේ. එහෙනම්, භූත කියන්නේ මේ ලෝකේ ඉන්න අර ඇස් ලොකු කරගත්ත, අත් පුංචි කරගත්ත, උඩ පාවෙලා යනවා කියන භූතයෝ, එවුන් නෙමෙයි මේ කියන්නේ. මේ “භූතයෝ“ තමයි අපි කවුරුත්. පෙර – පෙර භවයේ පානය කරපු පංච කාමය නිසා “පංච කාම භූතයක්“ දැන් හම්බ වෙලා තියෙනවා. ඒක තමයි මේ ඇස-කන-දිව-නාසය-ශරීරය-මන කියලා මේ තියන් ඉන්නේ, හිත-ගත කිවුවේ. මෙන්න අපේ තියෙන භූතයෝ. ඔය එබඳු ගත නැමැති භූතයක් හදාගෙන සතර මහා භූතයන්ගෙන් හදාගත්ත භූතයට බහින්න හේතුව ඔන්න ඔය පංච කාමයෝ පානය කරන්න යන එකයි. එහෙනම්, සියලුම මේ පාණ-භූතයෝ කිවුවේ ඔන්න ඔය කට්ටියට. මෙන්න මේක තමයි සසර දුකට හේතුව. සුඛය කරා ලබා ඉන්න බැරි මේ පාණ-භූත නිසා. එහෙනම්, “යේ කේචි පාණ භූතත්ති තසාවා ථාවරාවා“ – තසාවා කියන්නේ භය වෙච්චි අය නෙමෙයි, තොස් වෙච්චි අය, සතුටු වෙනවා මේවාට. “ථාවරාවෝ“ – තැවරෙනවා. මොනවායේද තැවරෙන්නේ? ඔය කියන පංච කාමයේ! පංච කාමයෙන් තොස් බවට පත් වෙලා, පංච කාමයෙන් තැවරිලා, “අනවසේසා“ – අවසේසයක් නැතුව මෙන්න මේ තැවරිලා ඉන්න කට්ටියටයි මේ කියන්නේ! දැන් ඔය කට්ටියට “දීඝාවා“ – කවුද මේ කට්ටිය? දැන් ඉතින් දිග සත්තු කියලා පෙන්වනවා. නමුත්, අන්තිමට කියනවා සත්ත්ව-පුද්ගල දෘෂ්ඨියට වැටෙන්නේ නැතුව, සීලයේ පිහිටන්න කියලා, “දිට්ඨිංච අනුපගම්ම සීලවා“ කියන එක තෝරනවා…